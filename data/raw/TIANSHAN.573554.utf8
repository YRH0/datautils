<DOC>
<DOCID>TIANSHAN.573554</DOCID>
<HEADER>
<CLASS>ئوبزور</CLASS>
<DATE>2016-12-19 12:13:09</DATE>
</HEADER>
<BODY>
<HEADLINE>
<S ID=65997>
ياخشى باشلىنىشنى ئىشقا ئاشۇرۇپ، جاسارەت بىلەن ئىلگىرىلەپ، ئومۇميۈزلۈك ھاللىق جەمئىيەت قۇرۇپ چىقايلى
</S>
</HEADLINE>
<TEXT>
<S ID=65998>
  -يولداش شى جىنپىڭ يادرولۇقىدىكى پارتىيە مەركىزىي كومىتېتى ئىقتىسادىي، ئىجتىمائىي تەرەققىياتقا يېتەكچىلىك قىلغان بىريىلدا
</S>
<S ID=65999>
‹‹ئىسلاھات دائىم ئاسانلىقتىن قىيىنلىشىدۇ.
</S>
<S ID=66000>
ئىسلاھاتىمىزنىڭ سىستېمىلىقى، بىر پۈتۈنلۈكى، ماسلىقىغا تېخىمۇ ئەھمىيەت بېرىپ، چوڭقۇر سۇ رايونىغا كىرىش ۋە قىيىن مەسىلىنى ھەل قىلىشقا جۈرئەت قىلىشىمىز كېرەك››.
</S>
<S ID=66001>
‹‹ئىسلاھاتنى ئومۇميۈزلۈك چوڭقۇرلاشتۇرۇشنىڭ دەسلەپكى ئۈچ يىلى ئۇلنى پۇختىلاپ، تىك تۈۋرۈكلەرنى ئورنىتىدىغان ئۈچ يىل، بۇ يىل ئامالنىڭ بارىچە ئىسلاھاتنىڭ سۇبيېكتلىق رامكىسىنى قۇرۇپ چىقىشىمىز كېرەك››.
</S>
<S ID=66002>
‹‹ئىسلاھاتنىڭ مۇرەككەپ ۋەزىيىتى ۋە ئېغىر ۋەزىپىسى ئالدىدا، ئىسلاھاتنىڭ <چۈلۈكى>نى تۇتۇپ، ھەم مۇھىم ساھە، مۇھىم ۋەزىپە، مۇھىم سىناق نۇقتىنى چىڭ تۇتۇش، ھەم ئاچقۇچلۇق سۇبيېكت، ئاچقۇچلۇق ھالقا، ئاچقۇچلۇق تۈگۈننى چىڭ تۇتۇش كېرەك››.
</S>
<S ID=66003>
‹‹ئىقتىسادىي تەرەققىياتنىڭ ھەرىكەتلەندۈرگۈچ كۈچىگە پايدىلىق ئىسلاھاتنى، ئىجتىمائىي ئادىللىق، ھەققانىيلىقنى ئىلگىرى سۈرۈشكە پايدىلىق ئىسلاھاتنى، ئاممىنىڭ ئېرىشىش تۇيغۇسىنى كۈچەيتىشكە پايدىلىق ئىسلاھاتنى، كادىرلار ۋە ئاممىنىڭ ئاكتىپلىقىنى قوزغاشقا پايدىلىق ئىسلاھاتنى كۆپرەك ئىلگىرى سۈرۈش كېرەك››.
</S>
<S ID=66004>
...
</S>
<S ID=66005>
جاسارەت بىلەن تىرىشىپ ئىشلەپ، دولقۇن يېرىپ ئىلگىرىلەش كېرەك.
</S>
<S ID=66006>
ئۆتكەلگە ھۇجۇم قىلىش يىلىدا، ئېلىمىزنىڭ ئىقتىسادىي تۈزۈلمە ئىسلاھاتى ‹‹تېز ئىلگىرىلەش كۇنۇپكىسى››نى باستى.
</S>
<S ID=66007>
بىر يىلدىن بۇيان، مەركەز ئىسلاھاتنى ئومۇميۈزلۈك چوڭقۇرلاشتۇرۇشقا رەھبەرلىك قىلىش گۇرۇپپىسىنىڭ رىتىمى تېزلەشتى، 12 – ئاينىڭ 5 – كۈنىگىچە، جەمئىي 11 قېتىم يىغىن ئېچىلىپ، قاراپ چىقىپ ماقۇللانغان ئىسلاھات ھۆججىتى 96 گە يېتىپ، ئىلگىرىكىدىن كۆرۈنەرلىك كۆپەيدى.
</S>
<S ID=66008>
باش شۇجى شى جىنپىڭ ئىلگىرى – كېيىن بولۇپ چۇڭچىڭ، جياڭشى، ئەنخۇي، خېيلۇڭجياڭ، نىڭشيا، خېبېي، چىڭخەيگە بېرىپ تەكشۈرۈپ تەتقىق قىلىپ كۆزدىن كەچۈردى، بارغانلا جايدا ‹‹ئىسلاھات›› شۈبھىسىزكى ئەڭ كۆپ تىلغا ئېلىنغان سۆزگە ئايلاندى.
</S>
<S ID=66009>
بۇنىڭغا نىسبەتەن، لاتىن ئامېرىكىسى ئاگېنتلىقى 9 – ئاينىڭ ئاخىرىدا ئېلان قىلغان ئوبزورىدا: ‹‹جۇڭگونىڭ ئىسلاھاتنى ئىلگىرى سۈرۈش ۋە ئىقتىسادنى ئوتتۇراھال، يۇقىرى سۈرئەتتە ئاشۇرۇش ئىرادىسى دۇنيا ئىقتىسادىغا ئۈمىد ۋە مۇقىملىق ئاتا قىلدى››، دەپ مەدھىيەلىدى.
</S>
<S ID=66010>
ئىسلاھات تۈزۈلمە مېخانىزمىدا يېڭىلىق يارىتىش بولۇپ، ئۇنىڭدا ئېرىشكەن مەنپەئەتكە چېقىلىشتىن ساقلانغىلى بولمايدۇ، شۇڭا قىيىنچىلىقلارنى يېڭىش ئىرادىسى، مىنۇت – سېكۇنتنى قولدىن بەرمەسلىك جاسارىتى ۋە باتۇرلۇق بىلەن ئالغا بېسىش قەتئىي ئىرادىسى بولۇش كېرەك.
</S>
<S ID=66011>
2016 – يىلى كىرگەندىن بۇيان، يولداش شى جىنپىڭ يادرولۇقىدىكى پارتىيە مەركىزىي كومىتېتى ئىلگىرىلەش يولىنى ئېچىپ، جاسارەت بىلەن ئىلگىرىلەشنىڭ ‹‹ئىسلاھات جاۋاب قەغىزى››نى تاپشۇردى:
</S>
<S ID=66012>
دۆلەت كارخانىلىرى ئىسلاھاتىنى چوڭقۇرلاشتۇرۇشتىكى ‹‹N+1›› يۇقىرى قاتلام لايىھەسى ئاساسەن تاماملاندى؛ ئوچۇق ئىقتىسادنى بەرپا قىلىشنىڭ يېڭى تۈزۈلمە خەرىتىسى ئېلان قىلىندى؛ يېزا يېرىنى ئىشلىتىشتىكى ‹‹ئۈچ ھوقۇقنى ئايرىش›› ۋە يېزا ئىگىلىكىنى زامانىۋىلاشتۇرۇشنى تېزلىتىشتىكى بىر قاتار ئىسلاھات لايىھەلىرى ئوتتۇرىغا قويۇلدى؛ مالىيە – باج تۈزۈلمىسى، پەن – تېخنىكا تۈزۈلمىسى، ئېكولوگىيە مەدەنىيلىكى ئىسلاھاتى ئومۇمىي لايىھەسى ئوتتۇرىغا قويۇلدى... تۈۋرۈك پۇختا بولسا تام مۇستەھكەم بولىدۇ، لىم ۋە خالەر بىلەن ئۆي پۈتىدۇ.
</S>
<S ID=66013>
ھازىر ئىقتىساد ۋە ئېكولوگىيە ساھەسىدىكى ‹‹تۆت لىم، سەككىز تۈۋرۈك›› ماھىيىتىگە ئىگە ئاساسىي ئۇنىۋېرسال ئىسلاھات لايىھەسى ئاساسەن ئېلان قىلىندى.
</S>
<S ID=66014>
مەمۇرىيەتنى ئىخچاملاپ، ھوقۇقنى تۆۋەنگە بېرىشنى ئۈزلۈكسىز ئىلگىرى سۈرۈپ، بايلىق بېجى ئىسلاھاتى، تىجارەت بېجىنى قوشۇلما قىممەت بېجىغا ئۆزگەرتىشنى ئومۇميۈزلۈك يولغا قويۇپ، دۆلەت مۈلكىنى نازارەت قىلىپ باشقۇرۇشنى كاپىتال باشقۇرۇشنى ئاساس قىلىشقا ئۆزگەرتىپ، باھا ئىسلاھاتىنى دادىل يولغا قويۇپ، ئەركىن سودا سىناق رايونىنى كېڭەيتىپ، مەبلەغ سېلىش ۋە يۈرۈشتۈرۈش تۈزۈلمىسى، ئارىلاش مۈلۈكچىلىك، ئۆسۈم ۋە پېرېۋوت نىسبىتىنى بازارلاشتۇرۇش قاتارلىق ئىسلاھاتلارغا ئومۇميۈزلۈك كۈچ چىقىرىلدى، بىرمۇبىر يولغا قويۇلدى...
</S>
<S ID=66015>
ئىسلاھاتتا خەتەرگە تەۋەككۈل قىلىنىپ، قىيىن مەسىلە ھەل قىلىنىپ، ئىلگىرى بۆسۈش مۇمكىن ئەمەس، دەپ قارالغان ئۆتكەل بۆسۈپ ئۆتۈلۈپ، ئۇل ئۈزلۈكسىز پۇختىلىنىپ، خىزمەتلەر پۇختا تەييارلىق بىلەن ياخشى ئىشلەندى.
</S>
<S ID=66016>
جەمئىيەتنىڭ كۆڭۈل بۆلۈشىگە ئاكتىپ ئىنكاس قايتۇرۇلدى.
</S>
<S ID=66017>
بۇ يىلقى مەملىكەتلىك ئىككى يىغىن مەزگىلىدە، باش شۇجى شى جىنپىڭ مەملىكەتلىك سىياسىي كېڭەش يىغىنىغا قاتناشقان جۇڭگو دېموكراتىك دۆلەت قۇرۇش جەمئىيىتى، سودا – سانائەتچىلەر بىرلەشمىسى ئەزالىرىنى يوقلىغاندا: ئېلىمىزنىڭ ئاساسىي ئىقتىسادىي تۈزۈلمىسىدە قەتئىي تەۋرەنمەي چىڭ تۇرۇپ، تۈرلۈك مۈلۈكچىلىكتىكى ئىگىلىكنىڭ ساغلام تەرەققىياتىنى ئىلگىرى سۈرۈش كېرەك، دەپ تەكىتلىدى؛ ئارقىدىنلا ئادىل رىقابەتلىشىشنى تەكشۈرۈش تۈزۈمىنى ئورنىتىش، مۈلۈك ھوقۇقىنى قوغداش تۈزۈمىنى مۇكەممەللەشتۈرۈپ مۈلۈك ھوقۇقىنى قانۇن بويىچە قوغداش قاتارلىق خەلق ئاممىسى ئىنتايىن كۆڭۈل بۆلىدىغان ئىسلاھات تەدبىرلىرى ئارقا – ئارقىدىن يولغا قويۇلۇپ، تەرەپلەرنىڭ تەشۋىشى تۈگىتىلىپ، تەرەققىيات ئىشەنچىسى ئۈنۈملۈك ئاشۇرۇلدى.
</S>
<S ID=66018>
ئىسلاھاتنى نۇقتىدا سىناق قىلىشنى بىر تۇتاش پىلانلاش كۈچەيتىلىپ، سىناق نۇقتا ئۈنۈمى ۋاقتىدا باھالاندى؛ تەكشۈرۈش خىزمىتىنىڭ نوپۇزى ۋە ئىجرا كۈچى ئۆستۈرۈلۈپ، قاتتىق تەدبىرلەر ئارقىلىق قاتتىق ۋەزىپىنى ئورۇنداشقا كاپالەتلىك قىلىندى؛ ئاساسىي قاتلامنىڭ ئىجادكارلىق روھىغا ھۆرمەت قىلىنىپ، ۋاقتىدا تەشۋىق قىلىنىپ، يەكۈنلەپ كېڭەيتىلدى؛ ئىسلاھاتنىڭ ئومۇمىي ئۈنۈمى ئۆستۈرۈلۈپ، ئىسلاھاتتىن نەپ ئېلىش دائىرىسى كېڭەيتىلىپ، ئىسلاھاتنىڭ يېتەكچىلىك رولى ياخشى جارى قىلدۇرۇلدى... بىر ئەمەلىي ھەرىكەت بىر پاتمان نەزەرىيەدىن ئەۋزەل.
</S>
<S ID=66019>
مەركەز ئىسلاھاتنى ئومۇميۈزلۈك چوڭقۇرلاشتۇرۇشقا رەھبەرلىك قىلىش گۇرۇپپىسى ئىسلاھاتنى ئومۇميۈزلۈك چوڭقۇرلاشتۇرۇشقا دائىر تەدبىر، ئورۇنلاشتۇرمىلارنى قەتئىي ئىزچىللاشتۇرۇپ، مىخ روھى بىلەن، ئىسلاھاتنى چىڭ تۇتۇپ ياخشى ئەمەلىيلەشتۈرۈشنى كۆپ قېتىم تەلەپ قىلدى.
</S>
<S ID=66020>
بىر ئوبزوردا مۇنداق دېيىلدى: ھازىرقى دۇنياغا نەزەر سالساق، ئىقتىسادىي گەۋدىلەرنىڭ ئىسلاھات ئارزۇسى كۈچلۈك، بىراق ھەقىقىي ئەمەلىيلەشتۈرۈلىدىغىنى ساناقلىقلا.
</S>
<S ID=66021>
جۇڭگونىڭ تەرەققىي قىلىپ قۇدرەت تېپىشى كۈچلۈك ئىسلاھات جېڭى ئىقتىدارىدىن كەلگەن، بۇنىڭ ئاچقۇچى پارتىيەنىڭ كۈچلۈك رەھبەرلىكىدە.
</S>
<S ID=66022>
بىر يىلدىن بۇيان، يولداش شى جىنپىڭ يادرولۇقىدىكى پارتىيە مەركىزىي كومىتېتى ئىستىلنى توغرىلاپ، ئىنتىزامنى چىڭىتىپ، چىرىكلىككە قارشى تۇرۇپ، يامانلارنى جازالاپ، ناچار ئىستىل ۋە چىرىكلىك ھادىسىلىرىنىڭ پەيدا بولۇش ۋە يامراش مەنبەسىنى يوقىتىپ، راستچىل، ئەمەلىيەتچىللىق بىلەن ئادەم تاللاش – ئىشلىتىش يۆنىلىشىنى تۇرغۇزۇپ، ئىسلاھاتنى ئىلگىرى سۈرگۈچىلەر ۋە ئەمەلىي ئىشلىگۈچىلەرنىڭ كارامىتىنى كۆرسىتىشىگە ئىمكانىيەت يارىتىپ بەردى. پارتىيەنى ئومۇميۈزلۈك قاتتىق باشقۇرۇش ئىسلاھاتقا پايدىلىق مۇھىت يارىتىپ، ئىسلاھات كېمىسىنىڭ توغرا يۆنىلىشتە مۇقىم ھەم ئۇزاققا بېرىشىغا تۈرتكە بولدى.
</S>
<S ID=66023>
تېخىمۇ كەڭ بىر خىل نەزەر چوڭقۇر تەڭشەلگەن دۇنيانىڭ سىياسىي، ئىقتىسادىي ئەندىزىسى ئالدىدا، يولداش شى جىنپىڭ يادرولۇقىدىكى پارتىيە مەركىزىي كومىتېتى دۇنيا ئىقتىسادىنى تۈزەشكە تېخىمۇ ئاكتىپ ۋە تەشەببۇسكارلىق بىلەن قاتنىشىپ، تېخىمۇ يۇقىرى قاتلاملىق ئوچۇق ئىقتىساد ئۈستىدە ئىزدىنىپ، ئېلىمىزنىڭ تەرەققىياتىدا ئۈزلۈكسىز يېڭى بوشلۇق ئاچتى
</S>
<S ID=66024>
2016 – يىلى 8 – ئاينىڭ 13 – كۈنى، پاكىستاننىڭ M4 يۇقىرى سۈرئەتلىك يولىنىڭ شوركوتتىن خانېۋال بۆلىكىگىچە بولغان تۈرىدە رەسمىي ئىش باشلاندى، بۇ، ئاسىيا ئۇل ئەسلىھە سېلىنما بانكىسىنىڭ تۇنجى تۈركۈمدىكى مەبلەغ سېلىش تۈرىنىڭ بىرى، شۇنداقلا بۇ بانكىنىڭ پاكىستانغا سالغان تۇنجى مەبلەغ تۈرى ھېسابلىنىدۇ.
</S>
<S ID=66025>
پاكىستان زۇڭلىسى شەرىف ئەھۋال تونۇشتۇرۇپ مۇنداق دېدى: دۆلىتىمىز كۆلەڭگۈدىن قۇتۇلۇپ، ئۈمىدلىك يولغا قەدەم قويدى.
</S>
<S ID=66026>
M4 يۇقىرى سۈرئەتلىك يول قۇرۇلۇشى پۈتكەندىن كېيىن، پاكىستاننىڭ جەنۇب – شىمالىنى تۇتاشتۇرىدىغان لىنىيەگە ئايلىنىپ، ئىقتىسادىي، ئىجتىمائىي تەرەققىياتقا تۈرتكە بولىدۇ.
</S>
<S ID=66027>
2016 – يىلى 1 – ئايدا، جۇڭگو قۇرۇشنى تەشەببۇس قىلغان ئاسىيا ئۇل ئەسلىھە سېلىنما بانكىسى رەسمىي ئېچىلدى ھەم يىل ئوتتۇرىدا تۇنجى تۈركۈمدە تۆت تۈرنى ماقۇللاپ، ئېلىمىزنىڭ دۇنيانى ئىدارە قىلىشقا قاتنىشىش يېڭى سۇپىسىنى بەرپا قىلدى.
</S>
<S ID=66028>
بۇ، جۇڭگو ئوبرازىنى ۋە جۇڭگونىڭ ئەقىل – پاراسىتىنى نامايان قىلىدىغان بىر قېتىملىق سەپەر.
</S>
<S ID=66029>
ئەڭ دەسلەپتە رايون ئىچىدىكى 21 دۆلەت قوشۇلغاندىن باشلاپ، بۇلتۇر ئەنگلىيە، گېرمانىيە، فىرانسىيە، ئىتالىيە قاتارلىق غەربتىكى چوڭ دۆلەتلەر قوشۇلغىچە، يەنە يېقىندا كانادا رەسمىي قوشۇلغىچە، ئىككى يىلدا ئاسىيا ئۇل ئەسلىھە سېلىنما بانكىسىنىڭ ‹‹دوستلار چەمبىرىكى›› ئاسىيا، ئوكيانىيە، ياۋروپا، لاتىن ئامېرىكىسى، ئافرىقا ۋە شىمالىي ئامېرىكا قىتئەسىنى قاپلاپ، جۇڭگو ئىدىيەسى ئورتاق كېڭىشىش، ئورتاق قۇرۇش، ئورتاق بەھرىلىنىشتە دۇنيانىڭ ئورتاق تونۇشىغا ئېرىشتى.
</S>
<S ID=66030>
جۇڭگو يېڭى تارىخىي باشلىنىش نۇقتىسىدا تۇرۇپ، تېخىمۇ كەڭ نەزەر ئارقىلىق دۇنيا ئىقتىسادى بىلەن بىر – بىرىگە چوڭقۇر تۈرتكە بولۇپ، تېخىمۇ ئاكتىپ، تەشەببۇسكارلىق بىلەن سىرتقا ئېچىۋېتىش قەتئىي ئىرادىسىنى بىلدۈردى.
</S>
<S ID=66031>
يېڭى سەپەردە، جۇڭگو ئېچىۋېتىش ۋە تەرەققىياتنى جۇڭگونىڭ كەلگۈسى تەرەققىياتىنىڭ مۇھىم يېتەكچى ئىدىيەسى قىلىپ، ‹‹ئىككى 100 يىل››لىق كۈرەش نىشانىغا يېتىش ۋە جۇڭخۇا مىللىتىنىڭ ئۇلۇغ گۈللىنىشىدىن ئىبارەت جۇڭگو ئارزۇسىنى روياپقا چىقىرىشقا تېخىمۇ چوڭ تەرەققىيات بوشلۇقى ئاچىدۇ.
</S>
<S ID=66032>
2016 – يىلى جۇڭگو ئاۋازى دۇنيادا تېخىمۇ ياڭرىغان بىر يىل بولدى.
</S>
<S ID=66033>
خاڭجۇنىڭ ئالتۇن كۈز پەسلى تولىمۇ گۈزەل. رەئىس شى جىنپىڭ 20 دۆلەت گۇرۇھى باشلىقلار يىغىنىغا قاتنىشىشقا كەلگەن مېھمانلارنى شىخۇ كۆلىنى پاراخوتتا سەيلە قىلىشقا تەكلىپ قىلدى، گۈزەل شىخۇ كۆلىنى سەيلە قىلىش جەريانىدا دۇنيا ئېقىمىنىڭ نىشانى پىلانلاپ چىقىلدى.
</S>
<S ID=66034>
خەلقئارا پۇل مۇئامىلە كىرىزىسى يۈز بەرگىنىگە سەككىز يىل بولدى، دۇنيا ئىقتىسادىنىڭ قايتا جانلىنىش ئالامىتى روشەن بولمىدى، سودا قورۇقچىلىقى ئېشىپ كەتتى، قانداق قىلغاندا سودا ۋە سېلىنمىدىن ئىبارەت بۇ ئىككى چوڭ ئەنئەنىۋى موتورنى جانلاندۇرغىلى بولىدۇ؟
</S>
<S ID=66035>
دۇنيا ئىقتىسادىنىڭ يۈزلىنىشى قانداق بولىدۇ؟
</S>
<S ID=66036>
دۇنيا ئەھلىنىڭ نەزەرى جۇڭگوغا تىكىلدى.
</S>
<S ID=66037>
دۇنيا تەقەززا بولۇپ تۇرغان ئەھۋالدا، جۇڭگو 20 دۆلەت گۇرۇھىنىڭ رەئىس دۆلىتى بولغان پەيتتە رەئىس شى جىنپىڭ نىشاننى كۆرسىتىپ بەردى
</S>
<S ID=66038>
‹‹دۇنيا ئىقتىسادىنىڭ جانلىنىش ۋە ئېشىش ئاساسىنى پۇختىلاپ، كىرىزىس تەسىرىدىن قۇتۇلغىلى بولامدۇ؟
</S>
<S ID=66039>
پەن – تېخنىكا تەرەققىياتى ۋە يېڭى سانائەت ئىنقىلابىنىڭ تارىخىي پۇرسىتىنى ئىگىلەپ، دۇنيا ئىقتىسادىنى يېڭى بىر نۆۋەتلىك ئېشىشقا يېتەكلىگىلى بولامدۇ؟
</S>
<S ID=66040>
بۇنىڭ جاۋابى بىزنىڭ ئورتاق تاللىشىمىز ۋە ئورتاق ھەرىكەتلىنىشىمىزدە››.
</S>
<S ID=66041>
سىياسىي ۋەزىيەتتە داۋالغۇش پەيدا بولۇپ، جەمئىيەت ئەنسىزلىك ئىچىدە قالغاندا، چوڭ دۆلەتنىڭ زىممىسىگە ئېلىش جۈرئىتى نامايان بولىدۇ.
</S>
<S ID=66042>
خاڭجۇ باشلىقلار يىغىنى دەۋر ھالقىش ئەھمىيىتى بىلەن تارىخ بېتىگە يېزىلىدۇ.
</S>
<S ID=66043>
جۇڭگونىڭ تۈرتكىسى ۋە باشلامچىلىقىدا، تەرەپلەرنىڭ ئورتاق قارىشىنى مۇجەسسەملىگەن بىر قاتار جۇڭگو لايىھەلىرى دۇنياغا تارقىلىپ، 20 دۆلەت گۇرۇھىنىڭ تەرەققىيات تارىخىدا چوڭقۇر ئىز قالدۇردى
</S>
<S ID=66044>
دۇنيا ئىقتىسادىنى جانلاندۇرۇش ئۈچۈن، جۇڭگو ‹‹يېڭىلىق يارىتىش››نى باشلىقلار يىغىنىنىڭ باش تېمىسىغا كىرگۈزۈپ، ‹‹20 دۆلەت گۇرۇھىنىڭ ئىقتىسادنىڭ ئېشىشىدا يېڭىلىق يارىتىش لايىھەسى›› ۋە يېڭىلىق يارىتىش ھەرىكەت پىلانى قاتارلىق بىر قاتار ئۇتۇقلۇق ھۆججەتلەرنىڭ تۈزۈلۈشىنى ئىلگىرى سۈردى.
</S>
<S ID=66045>
رەئىس شى جىنپىڭ ئېيتقاندەك: ‹‹يېڭىلىق يارىتىش ئىقتىسادنىڭ ئېشىشىنى چۈشەپ تۇرغان قۇلۇپنى ئاچىدىغان ھەقىقىي ئاچقۇچ››.
</S>
<S ID=66046>
سودا سېلىنمىسىنىڭ ئاز بولۇشى ۋە قورۇقچىلىقنىڭ باش كۆتۈرۈشىگە تاقابىل تۇرۇش ئۈچۈن، باشلىقلار يىغىنىدا سېلىنما ۋە سودىدىن ئىبارەت ئىككى چوڭ موتورنى قايتىدىن جانلاندۇرۇش تەكىتلىنىپ، دۇنيا ئىقتىسادىنى ئاشۇرۇش ئىستراتېگىيەسى ۋە دۇنيادىكى تۇنجى كۆپ تەرەپ مەبلەغ سېلىش قائىدە رامكىسى بېكىتىلدى.
</S>
<S ID=66047>
رەئىس شى جىنپىڭ مۇنداق دەپ تەكىتلىدى: قورۇقچىلىق سىياسىتى خۇددى ئۇسسۇزلۇقنى قاندۇرىمەن دەپ ئوغا ئىچكەنگە باراۋەر، قارىماققا قىسقا مۇددەت ئىچىدە بىر دۆلەتنىڭ ئىچكى بېسىمىنى يېنىكلەتكەندەك قىلغان بىلەن، ئۇزاق مەزگىلدىن قارىغاندا ئۆزى ۋە دۇنيا ئىقتىسادىغا ئورنىنى تولدۇرغىلى بولمايدىغان زىيان ئېلىپ كېلىدۇ.
</S>
<S ID=66048>
تارىختىن بۇيان، بۇ قېتىمقى يىغىنغا تەرەققىي قىلىۋاتقان دۆلەتلەر ئەڭ كۆپ تەكلىپ قىلىندى، قۇرۇلمىلىق ئىسلاھاتتا ئالدىنقى ئورۇنغا قويۇلىدىغان ساھە، يېتەكچىلىك پىرىنسىپى ۋە كۆرسەتكۈچ سىستېمىسى تۇنجى قېتىم بېكىتىلدى، ب د ت نىڭ 2030 – يىللىق ئىمكانىيەتلىك سىجىل تەرەققىيات قارالمىسى ھەرىكەت پىلانى بىرىنچى قېتىم تۈزۈلدى، جۇڭگو – ئامېرىكا ئىككى دۆلەت باشلىقلىرى ب د ت نىڭ شۇ چاغدىكى باش كاتىپى بان كىمونغا كىلىمات ئۆزگىرىشى ‹‹پارىژ كېلىشىمى›› تەستىق ھۆججىتىنى ساقلاشقا تاپشۇردى...
</S>
<S ID=66049>
رۇسىيە ئاخبارات ئاگېنتلىقى ئوبزور ئېلان قىلىپ مۇنداق دېدى: 20 يىل ھەتتا 15 يىل ئىلگىرى، ئامېرىكا قاتارلىق غەربتىكى تەرەققىي قىلغان دۆلەتلەر ئىقتىسادنىڭ دۇنياۋىلىشىشىدا ئاساسلىق تۈرتكىلىك رول ئوينىغانىدى، ھازىر جۇڭگو دۇنيادا سودا ۋە سېلىنما ئەركىنلىكى، قولايلىقنى ئىلگىرى سۈرىدىغان ئەڭ چوڭ بايراقدار دەپ قارالماقتا، جۇڭگو 20 دۆلەت گۇرۇھى خاڭجۇ باشلىقلار يىغىنىدا 20 دۆلەت گۇرۇھىنى ئىسلاھ قىلىپ، ئۇنى دۇنيا ئىقتىسادىنى ئاشۇرۇش ۋە تەرەققىي قىلدۇرۇشتىكى كۈچلۈك قورالغا ئايلاندۇرۇشقا تۈرتكە بولۇپ، دانا ۋە مەسئۇلىيەتچان چوڭ دۆلەت بولۇشتەك ئوبرازىنى نامايان قىلدى.
</S>
<S ID=66050>
2016 – يىلى جۇڭگو ئېچىۋېتىش ئىشلىرىدا يېڭى نىشان خادىلىرىنى ئۈزلۈكسىز تىكلىگەن بىر يىل بولدى.
</S>
<S ID=66051>
خاڭجۇ قاتارلىق چېگرا ھالقىغان 13 ئېلېكتىر سودا ئۇنىۋېرسال سىناق رايونى قۇرۇلۇشى ئىلگىرى سۈرۈلدى، يېڭى بىر تۈركۈم ئەركىن سودا سىناق رايونلىرى لياۋنىڭ قاتارلىق يەتتە رايونغا كېڭەيتىلدى، ئىجازەتتىن ئىلگىرىكى پۇقراۋى مۇئامىلە بىلەن پاسسىپ تىزىملىكنى قوشۇپ باشقۇرۇش يادرو قىلىنغان چەت ئەل سېلىنمىسىنى باشقۇرۇش ئەندىزىسى مەملىكەت بويىچە يولغا قويۇلدى، خەلق پۇلى خەلقئارا پۇل فوندى تەشكىلاتىنىڭ ئالاھىدە پۇل ئېلىشقا ھوقۇقلۇق (SDR) پۇل سېۋىتىگە رەسمىي كىرگۈزۈلدى...
</S>
<S ID=66052>
يېڭى مېخانىزم، يېڭى مۇھىتتا جۇڭگونىڭ قۇرۇقلۇق ۋە دېڭىزدىن، ئىچكى ۋە تاشقا جەھەتتىن بىرلەشمە ھەرىكەت قىلىدىغان، شەرق – غەرب قوش يۆنىلىشلىك ئېچىۋېتىلگەن يېڭى ئەندىزىسى بارغانسېرى پىشىپ يېتىلىپ، خەلقئارا رىقابەتتىكى يېڭى ئەۋزەللىكى يەنىمۇ روشەنلەشتى.
</S>
<S ID=66053>
‹‹جۇڭگو ئۆزئارا نەپ يەتكۈزۈپ ئورتاق پايدا ئېلىش ئىستراتېگىيەسىنى بايرىقى روشەن ھالدا يۈرگۈزۈپ، يۇقىرى سەۋىيەلىك قوش يۆنىلىشلىك ئېچىۋېتىشنى زور كۈچ بىلەن ئىلگىرى سۈردى، بۇلارنىڭ ھەممىسى ئەركىن سودا تەرەققىياتىنى ئىلگىرى سۈرۈپ، جۇڭگونىڭ تېخىمۇ جەلپكارلىققا ئىگە سېلىنما ئورنىغا ئايلىنىشىغا كاپالەتلىك قىلىدۇ››.
</S>
<S ID=66054>
2016 – يىلى جۇڭگونىڭ ئۆز ئارا نەپ يەتكۈزۈپ، ئورتاق پايدا ئېلىش ئىدىيەسى خەلقئارانىڭ تېخىمۇ كەڭ دائىرىلىك ئېتىراپ قىلىشىغا ئېرىشكەن بىر يىل بولدى.
</S>
<S ID=66055>
كۆپنىڭ كۈچى كۆپ. ‹‹بىر بەلباغ، بىر يول›› قۇرۇلۇشى يولغا قويۇلغان ئۈچ يىلدىن بۇيان، قاتناشقۇچىلار ناھايىتى كۆپ بولدى، جۇڭگو لىنىيە بويىدىكى 30 دىن ئارتۇق دۆلەت بىلەن ئورتاق قۇرۇش ھەمكارلىق كېلىشىمى ئىمزالىدى، 100 دىن ئارتۇق دۆلەت ۋە خەلقئارا تەشكىلاتنى قاتنىشىشقا جەلپ قىلدى، ئاسىيا ئۇل ئەسلىھە سېلىنما بانكىسى، يىپەك يولى فوندى چەكلىك مەسئۇلىيەت شىركىتى ۋەكىللىكىدىكى پۇل مۇئامىلە ھەمكارلىقى ئۈزلۈكسىز چوڭقۇرلىشىپ، تەسىر كۈچكە ئىگە بىر تۈركۈم بەلگە خاراكتېرلىك تۈرلەر تەدرىجىي ۋۇجۇدقا چىقتى.
</S>
<S ID=66056>
‹‹جۇڭگو تېخىمۇ ساغلام بولغان باش كۆتۈرۈش ئۇسۇلى ئۈستىدە ئىزدىنىپ، ئەتراپتىكى دۆلەتلەر بىلەن تەرەققىيات پايدىسىدىن ئورتاق بەھرىلەنمەكچى بولۇۋاتىدۇ››، دېدى سىنگاپور دۆلەتلىك ئۇنىۋېرسىتېتى شەرقىي ئاسىيا تەتقىقات ئورنىنىڭ باشلىقى جېڭ يۇڭنيەن ‹‹بىر بەلباغ، بىر يول›› تەشەببۇسىنى چۈشەندۈرۈپ.
</S>
<S ID=66057>
‹‹جۇڭگونىڭ ئېچىۋېتىش ئىشلىرى توختاپ قالمايدۇ، كەينىگە مېڭىشى تېخىمۇ مۇمكىن ئەمەس››.
</S>
<S ID=66058>
بىر يىلدىن بۇيان، رەئىس شى جىنپىڭ ئېچىۋېتىش ۋەدىسىنى ئەمەلىي ھەرىكىتى ئارقىلىق ئەمەلىيەتتە كۆرسەتتى، بەش قېتىم زىيارەتكە چىقىپ، ئاسىيا، ئافرىقا، لاتىن ئامېرىكىسى ۋە ياۋروپا، شىمالىي ئامېرىكا قىتئەسىدىكى دۆلەتلەرگە بېرىپ، بارغانلا يېرىدە جۇڭگو دولقۇنى قوزغاپ، جۇڭگو ئارزۇسىنى دۇنيا خەلقىنىڭ قەلبىگە بارغانسېرى چوڭقۇر ئورناتتى.
</S>
<S ID=66059>
فىرانسىيە ‹‹ياۋروپا ۋاقىت گېزىتى›› باش ماقالە ئېلان قىلىپ: ‹‹دۇنياۋىلىشىشقا قارشى›› يوشۇرۇن ئېقىم دولقۇنلاۋاتقان پەيتتە، رەئىس شى جىنپىڭنىڭ سۆزى جۇڭگونىڭ دۇنياۋىلىشىش ئىستراتېگىيەسىنى ئىلگىرى سۈرۈش ئىشەنچىسى ۋە ئىرادىسىنى تارقىتىپ، جۇڭگونىڭ مەسئۇلىيەتچان چوڭ دۆلەت بولۇش سۈپىتى بىلەن زىممىسىگە ئېلىش جۈرئىتىنى نامايان قىلدى.
</S>
<S ID=66060>
بىر دۆلەت كۈچەيگەندىلا ئېچىۋېتىش ئىشەنچكە تولىدۇ، ئېچىۋېتىش بىر دۆلەتنىڭ كۈچىيىشىگە تۈرتكە بولىدۇ.
</S>
<S ID=66061>
ياخشى باشلىنىش پارلاق كەلگۈسىنىڭ بېشارىتى.
</S>
<S ID=66062>
بىز پۇختا قەدەملەر بىلەن 2017 – يىلىغا قاراپ كېتىۋاتىمىز.
</S>
<S ID=66063>
ئارزۇنى ئىشقا ئاشۇرۇش مۇساپىسىدە، يولداش شى جىنپىڭ يادرولۇقىدىكى پارتىيە مەركىزىي كومىتېتىنىڭ كۈچلۈك رەھبەرلىكىدە، جۇڭگودىن ئىبارەت بۇ غايەت زور پاراخوت دولقۇن يېرىپ ئىلگىرىلەپ، ئۇلۇغۋار گۈللىنىش ئارزۇسىنى ئىشقا ئاشۇرۇش نىشانىغا قاراپ باتۇرلۇق بىلەن ئىلگىرىلەيدۇ!
</S>
<S ID=66064>
(شىنخۇا ئاگېنتلىقى، بېيجىڭ، 13 – دېكابىر تېلېگراممىسى)
</S>
<S ID=66065>
‏
</S>
</TEXT>
/BODY
/DOC