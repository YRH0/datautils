<DOC>
<DOCID>TIANSHAN.538043</DOCID>
<HEADER>
<CLASS>مەملىكەت</CLASS>
<DATE>2016-08-01 11:40:17</DATE>
</HEADER>
<BODY>
<HEADLINE>
<S ID=35664>
‹‹چېگرادىكى تىرىك ئابىدە››
</S>
</HEADLINE>
<TEXT>
<S ID=35665>
شىنخۇا ئاگېنتلىقى مۇخبىرلىرى
</S>
<S ID=35666>
   ئەگرى – بۈگرى كەتكەن چىغىر يوللارنى بويلاپ، ساربۇلاق ئوتلۇقىنىڭ ئىچكىرىسىگە كىرگىنىمىزدە، بىپايان ئوتلاقتا داڭگال ۋە كالا تېزىكىدىن قوپۇرۇلغان بىر ئېغىز ئۆي تۇراتتى.
</S>
<S ID=35667>
كېسەك ئۆينىڭ بىر كىلومېتىر نېرىسىدىكى ئوتلاقتا بىر توپ پادا ئوتلاۋاتاتتى، ئۇچىسىغا رەڭلىك نىقاب كىيىمى، بېشىغا ئاق شىلەپە كىيگەن قارامتۇل بىر بوۋاي بىر دۆۋە چۆپنىڭ ئۈستىدە پادىغا قاراپ ئولتۇرغىنىچە، بوينىغا ئېسىۋالغان قارا رەڭلىك رادىيونى پات – پات بېسىپ قوياتتى.
</S>
<S ID=35668>
   بۇ بوۋاينىڭ ئىسمى ۋېي دېيۇ، ئۇ دەل بىز ئىزدەۋاتقان، جۇڭگو – قازاقىستان چېگراسىدىكى ئوتلاقتىكى ‹‹ئادەمسىز رايون››دا يىلتىز تارتقان، چېگرا لىنىيەسىدىكى ‹‹چېگرادىكى تىرىك ئابىدە›› دەپ نام ئالغان كىشى ئىدى.
</S>
<S ID=35669>
   يالغۇزلۇق ۋە ھەمراھ
</S>
<S ID=35670>
  ھەر يىلى ياز ۋە قىشتا، 50 كىۋادرات كىلومېتىردىن ئاشىدىغان بۇ ئوتلاقتا پەقەت ۋېي دېيۇنىڭ ئائىلىسىدىكىلەر ۋە ئۇلارنىڭ يۈز نەچچە قويىلا قالاتتى، يازدا پاشا، چىۋىنلار توپ – توپ بولۇشۇپ، چارۋىلارغا ھۇجۇم قىلاتتى؛ قىشتا ياغقان قارنىڭ قېلىنلىقى بىر مېتىرغا يېتەتتى، بۇ يەر تاشقى دۇنيادىن ئايرىلىپ قالغاندەك قىلاتتى.
</S>
<S ID=35671>
   ۋېي دېيۇنىڭ ئۆزى يالغۇز بۇ يەردە تۇرۇۋاتقىنىغا 52 يىل بولدى.
</S>
<S ID=35672>
ئۇ خالىس 200 مىڭ كىلومېتىرغا يېقىن دائىرىنى چارلىدى، چېگراغا يېقىنلاشقان 1000 ئادەم (قېتىم)نى قايتىشقا دەۋەت قىلدى ۋە توستى، 10 مىڭ تۇياقتىن ئارتۇق پادىنى توسۇش جەريانىدا چەت ئەلگە چېتىلىدىغان زىددىيەتكە چېتىلىپ قالمىدى.
</S>
<S ID=35673>
   بۈگۈنگە كەلگەندە، 76 ياشقا كىرگەن ۋېي دېيۇ يەنىلا كېسەك ئۆيدە ئولتۇرۇپ، تۇزلۇق سۇ ئىچىپ، سوغۇق ھورنان يەپ، يالغۇز يۇلتۇز، ئاي، قوي، ئىتلارنى ھەمراھ قىلىپ، قار – شىۋىرغان، ئاچ بۆرىلەر بىلەن ئېلىشىۋاتاتتى.
</S>
<S ID=35674>
ئۇ مۇنداق دېدى: مەن بۇ يەرنى ھەرىكەتتىن قالغۇچە ساقلايمەن.
</S>
<S ID=35675>
   بىز ئۇنىڭ ئاددىي كەپىسىگە كىردۇق، ئۇ سۇدىن بىر يۇتۇم ئوتلاپ، بوينىدىكى رادىيونى ئېلىپ، قاپارغان قوللىرى بىلەن رادىيونىڭ توپىلىرىنى سۈرتۈۋەتكەندىن كېيىن، ئاۋايلاپ ئۈستەلگە قويدى.
</S>
<S ID=35676>
تاماكا چەكمەيدىغان، ھاراق ئىچمەيدىغان بۇ بوۋاي بۇ رادىيونى ئىككى يىلنىڭ ئالدىدا بازارغا بارغاندا 80 يۈەنگە سېتىۋالغانىدى.
</S>
<S ID=35677>
ئۇ پادا باققاندا، ئەتراپنى چارلىغاندا، كۆكتات تېرىغاندا، رادىيونى يېنىدىن زادىلا ئايرىمايتتى، ئوتلاقتا قۇم – توپا ئارىلاش بوران كۆپ چىقاتتى، رادىيو ئاسانلا بۇزۇلۇپ قالاتتى.
</S>
<S ID=35678>
1964 – يىلى شىنجاڭ ئىشلەپچىقىرىش – قۇرۇلۇش بىڭتۈەنىنىڭ 161 – تۈەن ئەسكەرلەر 2 – ليەنىدە بوز يەر ئۆزلەشتۈرۈپ، چېگرانى قوغدىغاندىن تارتىپ ھازىرغىچە، ئۇ توپتوغرا 50 رادىيونى بۇزۇپ بولدى.
</S>
<S ID=35679>
   ئۇ 1967 – يىلى يۇرتى شەندۇڭدىن تازا رازىلىقى بولمىغان ليۇ جىڭخاۋنى ئەمرىگە ئېلىپ قايتىپ كەلدى.
</S>
<S ID=35680>
شىنجاڭغا كېلىش ئۈچۈن نەچچە مىڭ چاقىرىم يول بېسىپ، پويىزدىن ئاپتوموبىلغا، ئاپتوموبىلدىن ئېشەك ھارۋىسىغا ئالمىشىپ كەلگۈچە، ليۇ جىڭخاۋ يول بويى يىغلاپ چىقتى.
</S>
<S ID=35681>
ھالبۇكى ئۇلار تۇرماقچى بولغان ‹‹يېڭى ئۆي››نىڭ شارائىتى تېخىمۇ ناچار بولۇپ، ئۇ چۆل – جەزىرىدە كولانغان بىر گەمە ئىدى.
</S>
<S ID=35682>
   ليۇ جىڭخاۋ مۇنداق دېدى: قۇم – بوران چىقسا گەمىدىكى ئادەملەر توپىغا كۆمۈلۈپلا كېتەتتى، بۇ يەردىكى كۆكۈيۈن، پاشىلار بەك يامان، قوي – كالىلارنى چېقىۋالسىمۇ، ئۇلار ئاغرىقتىن سەكرەپ كېتەتتى، بىلىكىم، پۇتۇمنى ھەر كۈنى پاشا چېقىپ ئىششىتىۋېتەتتى، ئۇ چاغدا بۇ يەردە قېلىشقا زادىلا رازى بولمىغانىدىم.
</S>
<S ID=35683>
   ليۇ جىڭخاۋ بۇ يەردە بىر ئاي تۇرغاندىن كېيىن زادىلا بەرداشلىق بېرەلمىدى.
</S>
<S ID=35684>
بىر كۈنى چۈشتە ئۇ ئىشلىرىنى تۈگىتىپ ئۆيىگە قايتىپ، كىيىم – كېچەكلىرىنى يىغىشتۇرۇپ بوغچىسىنى يۈدۈگەن پېتى كېتىپ قالدى.
</S>
<S ID=35685>
ئۇ نەگە بېرىشنى بىلمەيتتى، كۆڭلىدە ساربۇلاقتىن كېتىشنىلا ئويلايتتى.
</S>
<S ID=35686>
   ۋېي دېيۇ ئېتىزدىن قايتىپ كېلىپ قارىسا، ئۆيى قالايمىقان، خوتۇنىنىڭ كىيىملىرى يوق تۇراتتى.
</S>
<S ID=35687>
ئۇ دەرھال ليەندۈيگە بارىدىغان يولنى بويلاپ يۈگۈردى، 40 مىنۇتتىن ئارتۇق يۈگۈرگەندىن كېيىن، يىراقتىن خوتۇنىنىڭ سىماسىنى كۆرۈپ، ھاسىراپ – ھۆمىدىگەن پېتى: ‹‹نەگە بارىسەن، بۆرە يەپ كېتىدۇ!›› دەپ توۋلىدى.
</S>
<S ID=35688>
   ليۇ جىڭخاۋ مۇنداق دېدى: ئۇنىڭ گېپىنى ئاڭلاپ راستىنلا قورقۇپ، قەدەملىرىمنى توختاتتىم.
</S>
<S ID=35689>
كېيىن ئۇ ماڭا يېتىشىۋېلىپ، بەزلەپ، نەسىھەت قىلىپ، ئۆيگە قايتۇرۇپ كەلدى.
</S>
<S ID=35690>
   ئەينى ۋاقىتتا، ئۇ ۋېي دېيۇنىڭ ‹‹بىز بۇ يەردە يەنە بىر نەچچە يىل تۇرغاندىن كېيىن يۇرتىمىزغا قايتىپ كېتىمىز›› دېگەن بىر ئېغىز سۆزىگە ئىشەنگەنىدى، ھالبۇكى بۇ ۋەدە ھازىرغىچە شۇ پېتى قالدى.
</S>
<S ID=35691>
   ئۈمىدسىزلەنگەن پەيتتە
</S>
<S ID=35692>
پەرزەنتلىك بولغاندىن كېيىن، ليۇ جىڭخاۋنىڭ كۆڭلى ئەمىن تېپىپ، يەرلىكتىكى بەزى ئەھۋاللارنى ئىگىلەشكە باشلىدى: بۇ ئوتلاق چېگرا ئېغىزىدا بولغاچقا، چېگرا خەلقى چەت ئەلگە قېچىشتەك ئېغىر ۋەقەلەر يۈز بەرگەن، ھەتتا، چەت ئەللىكلەرنىڭ جۇڭگونىڭ چېگرا خەلقىنى توشۇيدىغان ئاپتوموبىللىرى چۆل – جەزىرىدە بىر يول پەيدا قىلغان، لېكىن، ۋېي دېيۇ بۇ زېمىننى ياخشى قوغداشنى ئۆزىنىڭ بۇرچى دەپ بىلگەن.
</S>
<S ID=35693>
بۇلارنى ئويلىغاندىن كېيىن، ئۇ ئېرىنى بارغانسېرى چۈشىنىشكە باشلىدى.
</S>
<S ID=35694>
   ۋېي دېيۇ پېشقەدەم ئەسكەر ئىدى. ئەينى ۋاقىتتا، ئۇ قىسىمدىن شىنجاڭ ئىشلەپچىقىرىش – قۇرۇلۇش بىڭتۈەنى 161 – تۈەنىنىڭ ئەسكەرلەر 2 – ليەنىگە كەسىپ ئالمىشىپ، بوز يەر ئۆزلەشتۈرگەن ۋە چېگرانى مۇھاپىزەت قىلغانىدى، 30 نەچچە سەپداش ئاپتوموبىلدىن چۈشۈپ، بىپايان چۆلدە ھېچنېمە يوقلۇقىنى كۆرۈپ داڭ قېتىپ قالغانىدى.
</S>
<S ID=35695>
   ۋېي دېيۇ ۋە چېگرانى قوغداۋاتقان چارۋىچىلار چارۋا بېقىش بىلەن زېمىننى قوغداشنى تەڭ تۇتۇپ، مىلتىق كۆتۈرۈۋالغان چەت ئەل ئەسكەرلىرى بىلەن تىغمۇتىغ ئۇچراشقاندىمۇ، ئارقىغا داجىمىدى.
</S>
<S ID=35696>
1987 – يىلى قىشتا، ۋېي دېيۇ ئادەتتىكىگە ئوخشاش قاش قارايغاندا چېگرانى چارلىغىلى چىقتى.
</S>
<S ID=35697>
ئۇ ئاتلىق بىر چۆرگىلەپ قايتماقچى بولۇۋاتقاندا، تۇيۇقسىز شىۋىرغان چىقىپ، كۈچلۈك بوراندا كۆزىنىمۇ ئاچالمىدى، چارۋا يولى بىردەمدىلا قېلىن قار ئاستىدا قالدى.
</S>
<S ID=35698>
   بوران بەك كۈچلۈك بولغاچقا، ئاتمۇ بېشىنى يېنىچە قىلىپ مېڭىشقا مەجبۇر بولغانىدى، ئۇ ئۇزاق ماڭمايلا يولدىن ئېزىپ قالدى.
</S>
<S ID=35699>
ۋېي دېيۇ پۈتۈن كۈچى بىلەن چۇلۋۇرنى تارتىپ ماڭاتتى، قاتتىق شىۋىرغان سۆڭەكتىن ئۆتەتتى، ئۆتۈكى قارغا لىق تولۇپ كەتكەنىدى، تەردە ھۆل بولۇپ كەتكەن كىيىمى مۇزلاپ كەتكەنىدى.
</S>
<S ID=35700>
بەش سائەت ئۆتۈپ كەتتى.
</S>
<S ID=35701>
ۋېي دېيۇ ھېرىپ ھالىدىن كەتكەن ئاتقا يۆلىنىپ تۇرۇپ، شىلەپىسىنى ئېلىۋېتىپ، تۆت ئەتراپقا قاراپ، نېمە قىلارىنى بىلەلمەي، ئۈمىدسىزلىنىشكە باشلىدى.
</S>
<S ID=35702>
   دەل شۇ پەيتتە، قارشى تەرەپتە چىراغ نۇرى كۆرۈندى.
</S>
<S ID=35703>
بۇنىڭ بىلەن ئۇنىڭدا ئۈمىد پەيدا بولۇپ، دەرھال قولچىرىقىنى چىقىرىپ پۇلاڭلىتىشقا باشلىدى.
</S>
<S ID=35704>
يىراقتىكى ئادەم شولىسى بارغانسېرى ئېنىق كۆرۈنۈشكە باشلىدى، ئۇلار چېگرا مۇداپىئە ليەنىنىڭ جەڭچىلىرى ئىدى، شۇنىڭ بىلەن ۋېي دېيۇ خەتەردىن قۇتۇلۇپ قالدى.
</S>
<S ID=35705>
   ئۇ ئۆيىگە قايتقاندا يېرىم كېچە بولغانىدى، بىر كېچە قورقۇپ ياتالمىغان ليۇ جىڭخاۋ ئېرىگە چاي قاينىتىپ بەردى، كىيىملىرىنى ئالماشتۇردى.
</S>
<S ID=35706>
ئاچچىقىدا تۇرغان خوتۇنى ئۇنىڭ توڭلاپ ھالىدىن كەتكەن ئەپتىنى كۆرۈپ، ئۈن چىقارماي كۆز يېشى قىلدى.
</S>
<S ID=35707>
   يېرىم ئەسىردىن كۆپرەك ۋاقىتتىن بۇيان، سەپداشلىرى ئارقا – ئارقىدىن يۇرتلىرىغا قايتىشقا باشلىدى، چېگرا مۇداپىئە جەڭچىلىرى توپى – توپى بىلەن ئالمىشىپ بولدى، ھەتتا، ئەۋلادمۇئەۋلاد ئوتلاقتا ياشىغان چارۋىچىلارمۇ شارائىتى ياخشىراق جايلارغا كۆچۈپ كەتتى، ۋېي دېيۇ يەنىلا بىپايان ئوتلاقتا قالدى.
</S>
<S ID=35708>
   200 قوي ئۆلدى
</S>
<S ID=35709>
   ۋېي دېيۇ ھازىرغا قەدەر كېسەك ئۆيدە ئولتۇراتتى، يەيدىغان گۈرۈچ ۋە ئۇنىنى قىزى نەچچە ئون كىلومېتىر چارۋا يولىنى بېسىپ ئەكىلىپ بېرەتتى.
</S>
<S ID=35710>
چارۋىلارمۇ تەس ئىچىدىغان تۇزلۇق قۇدۇق سۈيىنى ئىچەتتى.
</S>
<S ID=35711>
ئاددىي – ساددا ياشاشقا ئادەتلەنگەن بۇ ئەر – خوتۇن بىر ۋاق تامىقىغا بىر تەخسە قورۇما بىلەن بىر قانچە ھورنان يەيتتى.
</S>
<S ID=35712>
قوي باققاچ چېگرا چارلىغاندا، ئارىسىغا قورۇما ئېلىنغان ھورنان بىر كۈنلۈك تامىقى بولاتتى.
</S>
<S ID=35713>
   ساربۇلاق ئوتلۇقىنىڭ يەر تۈزۈلۈشى تەكشى بولغاچقا، چېگرا لىنىيەسىدە تەبىئىي توساقلار ئاز ئىدى.
</S>
<S ID=35714>
قوراللىق ساقچى قىسىم تارباغاتاي ۋىلايەتلىك چېگرا مۇداپىئە تارماق ئەترىتى سىياسىي بۆلۈمىنىڭ مۇدىرى پېڭ گاڭ مۇنداق دېدى: چارۋىچىلار كەلگەندە، دائىم چېگرا بويىدا چارۋا باققاچقا، ئادەملەر ۋە چارۋىلارنىڭ چېگرادىن قانۇنسىز ئۆتۈپ كېتىش ۋەقەلىرى ئاسان سادىر بولىدۇ.
</S>
<S ID=35715>
چارۋىچىلار كەتكەندە، ئوتلاق ‹‹ئادەمسىز رايون››غا ئايلىنىپ، چېگرادىن ئوغرىلىقچە ئۆتۈش ئېھتىماللىقى ئېشىپ كېتىدۇ.
</S>
<S ID=35716>
   بەزى چارۋىچىلار ھەمىشە سۈيى ۋە ئوت – چۆپى مول بولغان دۆلەت چېگراسىغا يېقىن جايلاردا چارۋا بېقىشقا ئامراق.
</S>
<S ID=35717>
ۋېي دېيۇ ئەپسۇسلانغان ھالدا مۇنداق دېدى: ئۇلار چېگرادا ئىشنىڭ چوڭ – كىچىكى يوقلۇقىنى، بىر چارۋىنىڭ چېگرادىن ئۆتۈپ كېتىشىنىڭ دۆلەتنى پاسسىپ ئورۇنغا چۈشۈرۈپ قويىدىغانلىقىنى بىلمەيدۇ.
</S>
<S ID=35718>
   ھەر يىلى ئەتىياز ۋە كۈز كەلگەندە، ۋېي دېيۇ ھەمىشە ناھايىتى ئېھتىياتچان بولۇپ كېتەتتى، ئۇ ھەر ۋاقىت ئادەم ۋە چارۋىلارنىڭ چېگرا بويىغا بارغان – بارمىغانلىقىنى كۆزىتەتتى.
</S>
<S ID=35719>
خەۋپ كۆرۈلسە، ئەڭ بۇرۇن بېرىپ توساتتى ۋە قايتىشقا نەسىھەت قىلاتتى.
</S>
<S ID=35720>
ھەل قىلالمىغاندا دەرھال چېگرا مۇداپىئە ساقچىخانىسى ۋە چېگرا مۇداپىئە ليەنى بىلەن ئالاقىلىشەتتى.
</S>
<S ID=35721>
   پىرىنسپتا چىڭ تۇرۇپ، يۈز خاتىرە قىلماسلىقتەك قەتئىي ئىرادىسى ئۇنى ئاز زىيانغا ئۇچراتمىدى.
</S>
<S ID=35722>
1992 – يىلى كۈز پەسلىدىكى بىر كېچىدە، بىرەيلەن قاتتىق بوران چىققان پۇرسەتتىن پايدىلىنىپ، ۋېي دېيۇنىڭ قوي قوتىنىنىڭ ئىشىكىنى ئوغرىلىقچە ئېچىۋەتكەنىدى، ئەتىسى سەھەردە، ۋېي دېيۇنىڭ قوتىنىدا بىرمۇ قوي قالمىغانىدى.
</S>
<S ID=35723>
   ۋېي دېيۇنىڭ كىچىك قىزى ۋېي شيا شۇ ۋاقىتلارنى ئەسلەپ مۇنداق دېدى: شۇ كۈنى ئۆيىمىزدىن چېگرا ئەتراپىغىچە بولغان نەچچە كىلومېتىر دائىرىدە بۆرە يارىلاندۇرغان ۋە قارنىنى يېرىۋەتكەن قويلارنى ماڭدامدا بىر ئۇچراتتۇق.
</S>
<S ID=35724>
   ۋېي دېيۇنىڭ 400 قويى زىيانغا ئۇچرىدى، ئاپتوموبىل بىلەن توشۇپ كېلىنگەن ئۆلۈك قوي 200چە بولۇپ، قالغان قويلار يوقاپ كەتكەنىدى.
</S>
<S ID=35725>
ئۇنىڭ ئەڭ ئاساسلىق ئىقتىسادىي مەنبەسى قوي بېقىشتىن كېلەتتى، بۇ 400 قوينىڭ يېرىمى دېگۈدەك باشقىلارنىڭ قويى ئىدى، ئۇ ۋاكالىتەن بېقىپ بېرىۋاتاتتى، قانغا بويالغان ئۆلۈك قويلارغا قاراپ ۋە ئىككى گۆدەك قىزىنىڭ ئوقۇش راسخوتىنى ئويلاپ، ليۇ جىڭخاۋ ئۆزىنى تۇتۇۋالالماي ھۆڭرەپ يىغلاپ كەتتى، ۋېي دېيۇ قاپاقلىرىنى تۈرۈپ ھېچنېمە دېمىدى.
</S>
<S ID=35726>
   ئەمەلىيەتتە ۋېي دېيۇ تۇرۇشلۇق شىنجاڭ ئىشلەپچىقىرىش – قۇرۇلۇش بىڭتۈەنى 161 – تۈەن ئەسكەرلەر 2 – ليەنى ئۆتكەن ئەسىرنىڭ 80 – يىللىرىنىڭ بېشىدىلا ئەمەلدىن قالدۇرۇلغان.
</S>
<S ID=35727>
ۋېي دېيۇ ئەسلىي شەھەرگە يېقىن ليەندۈيگە تەقسىم قىلىنىش ئىمكانىيىتى بولسىمۇ، تەشەببۇسكارلىق بىلەن بۇ يەردە قالغانىدى، ئۇنىڭ ئىشتاتى ساقلاپ قېلىنىپ، مائاشى توختىتىلغاچقا، چارۋا بېقىشقا تايىنىپ ئائىلىسىنى قامدايتتى.
</S>
<S ID=35728>
ئۇ ھەمىشە مۇنداق دەيتتى: بۇ يەرنى تاشلاپ قويساق بولمايدۇ، بولمىسا ئەجرىمىز بىكارغا كېتىدۇ.
</S>
<S ID=35729>
   دالىدىكى چىراغ نۇرى
</S>
<S ID=35730>
   ۋېي دېيۇنىڭ بىر ئوغلى، ئۈچ قىزى بار، بالىلىرىنىڭ نەزەرىدە ئۇ شەھەرگە ئىنتايىن ئاز كىرىدىغان، ئوتلاقتىن بىر مىنۇتمۇ ئايرىلغۇسى كەلمەيدىغان كىشى ئىدى.
</S>
<S ID=35731>
2002 – يىلى ۋېي دېيۇ بىلەن خوتۇنى پېنسىيەگە چىققان بولسىمۇ، ۋېي دېيۇ يۇرتىغا قايتماي، خوتۇنىنىمۇ بۇ يەردە قېلىشقا قايىل قىلدى.
</S>
<S ID=35732>
   ئۇ چېگرانى بىر ئۆمۈر ساقلىغان بولسىمۇ، دائىم مۇنداق دەيتتى: مېنىڭ قىلغىنىم ھېچقانچە ئىش ئەمەس، شۇ چاغلاردا ئەسكەر تۇرغۇزۇپ بوز يەر ئۆزلەشتۈرۈش ئارقىلىق چېگرانى قوغداش يولغا قويۇلغانىدى، چېگرانى قوغداش خىزمىتىمىز ۋە بۇرچىمىز، بۇ خىزمەتكە ئادەتلىنىپ قالغاچقا، چېگرانى داۋاملىق ساقلىدىم، بۇ مانا مۇشۇنداق ئاددىي ئىش.
</S>
<S ID=35733>
   50 نەچچە يىلدىن بۇيان، ئۇ ئانىسى بىلەن پەقەت بىر قېتىملا يۈز كۆرۈشتى، ئاتا – ئانىسى جان ئۈزگەن ۋاقتىدا ئىككىلا قېتىم قېلىن قار يېغىپ، تاغ يولى ئېتىلىپ قالغاچقا، ئۇلارنىڭ يۈزىنى كۆرەلمەي، بىر ئۆمۈر پۇشايماندا قالدى.
</S>
<S ID=35734>
   ۋې دېيۇ ھازىر ھەر كۈنى ئەتىگەن ياكى كەچقۇرۇن سەككىز كىلومېتىر چارۋا يولىنى بېسىپ، چېگرا لىنىيەسىگە بېرىپ، ئاياغ ئىزىنىڭ بار – يوقلۇقىنى ۋە چارۋىچىلار قالدۇرۇپ كەتكەن ئۆيلەرگە بېرىپ بىنورمال ئەھۋال بار – يوقلۇقىنى تەكشۈرىدۇ.
</S>
<S ID=35735>
   گۇگۇم چۈشۈپ، ئەتراپ تىمتاسلىققا چۆمدى، بىز ۋېي دېيۇ بىلەن پادىلارنى ھەيدەپ، قايتىپ كەلدۇق، ليۇ جىڭخاۋ ھويلىنىڭ ئوتتۇرىدا تۇرۇپ ۋارقىراپ پادىلارنى قوتانغا كىرگۈزدى.
</S>
<S ID=35736>
ئىككىيلەن ئۆيگە كىرىپ، بىپايان دالىدىكى بىردىنبىر چىراغنى ياقتى.
</S>
<S ID=35737>
(شىنخۇا ئاگېنتلىقى، ئۈرۈمچى، 30 – ئىيۇل تېلېگراممىسى)
</S>
<S ID=35738>
‏
</S>
</TEXT>
/BODY
/DOC