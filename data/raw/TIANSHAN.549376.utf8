<DOC>
<DOCID>TIANSHAN.549376</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-13 12:49:45</DATE>
</HEADER>
<BODY>
<HEADLINE>
<S ID=48575>
‹‹دېھقان غېمى بىزنىڭ غېمىمىز››
</S>
</HEADLINE>
<TEXT>
<S ID=48576>
ئوسمانجان ئىسمائىل، گۈلبوستان مەمەت
</S>
<S ID=48577>
  ــ سىلەردەك ئەمەلىي ئىشلەيدىغان، ئاق كۆڭۈل كادىرلارغا ۋە كومپارتىيەگە كۆپ رەھمەت، ‹‹يوقسۇزلۇق تاشتىن قاتتىق›› دەپ، ئېغىر كېسەلگە گىرىپتار بولۇپ داۋالىنىشقا ئىقتىسادىي ئەھۋالىم يار بەرمىگەچكە، بېشىم تولىمۇ قاتقانىدى.
</S>
<S ID=48578>
سىلەر ھەل قىلىپ بەرگەن 50 مىڭ يۈەن بىلەن كېسىلىمنى خاتىرجەم داۋالىتالايدىغان بولدۇم، ئارزۇگۈل ھامۇت شۇنداق دېگىنىچە كۆز ياشلىرىنى توختىتالماي قالدى.
</S>
<S ID=48579>
   ــ ئۇنداق دېمىسىلە ئاچا، سىلىنىڭ قىيىنچىلىقلىرى بىزنىڭ قىيىنچىلىقىمىز، بىزگە رەھمەت ئېيتىمەن دېمەي، ئۈرۈمچىگە بېرىپ ئوبدان داۋالانسىلا، سىلى سالامەت قايتىپ كەلسىلە بىز شۇنىڭدىن خۇش، دېدى خىزمەت گۇرۇپپىسىنىڭ ئەزاسى ئادىلە باھاۋۇدۇن ئارزۇگۈل ھەدىگە تەسەللى بېرىپ.
</S>
<S ID=48580>
   ئاقسۇ شەھىرىنىڭ بەشتۈگمەن يېزىسى يۇقارقى ئابلەشئېرىق كەنتىدىكى ئارزۇگۈل ھامۇتنىڭ ئائىلىسى كەنتتىكى نامرات ئائىلىلەردىن ئىدى، ئارزۇگۈل بۇ يىل 7 – ئايدا بەدىنىنىڭ توختىماي ئاغرىۋاتقانلىقىدىن بىئارام بولۇپ سالامەتلىكىنى تەكشۈرتكەندە دوختۇرلار ئۇنىڭغا ‹‹ئۇستىخان تۇبېركۇليۇز كېسىلىگە گىرىپتار بولغان›› دەپ دىياگنوز قويدى.
</S>
<S ID=48581>
‹‹كۆتۈرەلمىسەڭ ساڭگىلىتىۋال›› دېگەندەك، بۇ كېسەل ئەزەلدىنلا نامرات ئۆتۈۋاتقان ئارزۇگۈلنى تولىمۇ ئازابلىدى.
</S>
<S ID=48582>
ئارزۇگۈلنىڭ قىيىنچىلىقى ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمىتى بويىچە ئاقسۇ شەھەرلىك ئادەم كۈچى بايلىقى ۋە ئىجتىمائىي كاپالەت ئىدارىسىدىن يۇقارقى ئابلەشئېرىق كەنتىگە چۈشكەن كادىرلارنىڭ قۇلىقىغا يەتكەندە ئۇلارمۇ ئىنتايىن تىت – تىت بولدى، خىزمەت گۇرۇپپىسىدىكى كادىرلار ئارزۇگۈلگە ياردەم قىلىش ئۈچۈن مۇناسىۋەتلىك ئورۇنلارنى ئىزدىدى.
</S>
<S ID=48583>
ئارزۇگۈل ھامۇتقا ئوخشاش ئېغىر كېسەللەرگە ھۆكۈمەتنىڭ بېرىدىغان مەخسۇس قۇتقۇزۇش مەبلىغى بولسىمۇ، بىراق داۋالىنىش خىراجىتى كېسەلخانىدا داۋالىنىپ چىققاندىن كېيىنلا ئاتچوت قىلىناتتى.
</S>
<S ID=48584>
ۋاقىت ئۆتۈۋەرسە كېسەل ئېغىرلىشىپ ئاغرىقنىڭ ھاياتىغا خەۋپ يېتەتتى.
</S>
<S ID=48585>
خىزمەت گۇرۇپپىسىدىكى كادىرلارنىڭ شەھەرلىك خەلق ئىشلىرى ئىدارىسى بىلەن ئالاقىلىشىپ ماسلاشتۇرۇشى نەتىجىسىدە ئارزۇگۈل ھامۇت ئېغىر كېسەللەرگە قۇتقۇزۇش ياردىمى بېرىش دائىرىسىگە كىرگۈزۈلدى.
</S>
<S ID=48586>
ئارزۇگۈل ھامۇت 8 – ئاينىڭ 18 – كۈنى شەھەرلىك خەلق ئىشلىرى ئىدارىسى ئالدىن بەرگەن 50 مىڭ يۈەن داۋالىنىش خىراجىتىنى ئېلىپ قىزىنىڭ ھەمراھلىقىدا ئۈرۈمچىگە ماڭدى.
</S>
<S ID=48587>
   بۇ كەنتتىكى ئايشەم سىدىقنىڭ بەزى رەسمىيەتلىرى تولۇق بولمىغاچقا، ئۈچ يېرىم يىلدىن بۇيان كۈتۈنۈش سۇغۇرتىسى پۇلىنى ئالالمىغانىدى.
</S>
<S ID=48588>
خىزمەت گۇرۇپپىسىدىكى كادىرلار مۇناسىۋەتلىك رەسمىيەتلەرنى تولۇقلاپ بېجىرىش ئارقىلىق ئايشەم سىدىقنىڭ يىغىلىپ قالغان 2070 يۈەن كۈتۈنۈش سۇغۇرتىسى پۇلىنى نەقلەشتۈرۈپ بەردى.
</S>
<S ID=48589>
كەنتتىكى نامرات ئائىلە ھېسابلىنىدىغان مەمەتجان تۇرسۇن بىلەن ئارزۇگۈل ئېزىز ئەر – خوتۇننىڭ ئاقسۇ شەھىرىدىكى ‹‹ئەلقەمجان تېز تاماقخانىسى››دا ئېيىغا 4500 يۈەن ئىش ھەققى ئېلىپ ئىشلەۋاتقىنىغا بىرنەچچە ئاي بولدى، بۇ ئىش ئورنىنى ئۇلارغا خىزمەت گۇرۇپپىسىدىكى كادىرلار ئالاقىلىشىپ بەرگەنىدى.
</S>
<S ID=48590>
كەنتتىكى سۇلايمان ئابلامۇ خىزمەت گۇرۇپپىسىنىڭ ياردىمىدە بەشتۈگمەن يېزىسىدىكى پاختا زاۋۇتىغا ئىشقا ئورۇنلىشىپ، ھەر ئايدا ئالىدىغان 3500 يۈەن ئىش ھەققىنىڭ مېغىزىنى چېقىشقا باشلىدى.
</S>
<S ID=48591>
خىزمەت گۇرۇپپىسى 20 مىڭ يۈەن چىقىرىپ، بەش نامرات ئائىلىگە 25 تۇياق قوي، 400 چۈجە ئېلىپ بەردى، 1400 يۈەن چىقىرىپ، بىر نامرات ئائىلىنىڭ ئۈزۈم بارىڭىنى يېڭىدىن ياسىتىپ بەردى، 2800 يۈەن چىقىرىپ، ئىككى ئائىلىنىڭ ھويلىسىنى قاتتىقلاشتۇرۇپ بەردى، بەش ئائىلىگە 3000 يۈەن قىممىتىدە تۇرمۇش بۇيۇملىرىنى تارقىتىپ بەردى.
</S>
<S ID=48592>
   ئادىلە باھاۋۇدۇن مۇنداق دېدى: بىزنىڭ دېھقانلارغا قىلىپ بەرگەن ئازغىنە ئىشىمىزدىن دېھقانلارنىڭ كۆڭلى سۆيۈنسىلا بىز شۇنىڭدىن خۇش، چۈنكى دېھقانلار ئۈچۈن مۇلازىمەت قىلىش بىزنىڭ قىلىشقا تېگىشلىك ئىشىمىز، شۇنداقلا مەجبۇرىيىتىمىز، چۈنكى دېھقانلارنىڭ غېمى بىزنىڭ غېمىمىز.
</S>
</TEXT>
/BODY
/DOC