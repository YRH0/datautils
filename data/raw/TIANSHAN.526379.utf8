<DOC>
<DOCID>TIANSHAN.526379</DOCID>
<HEADER>
<CLASS>خەلقئارا</CLASS>
<DATE>2016-06-02 15:10:08</DATE>
</HEADER>
<BODY>
<HEADLINE>
<S ID=29481>
كىيىم – كېچەك، ئوزۇق – تۈلۈك، تۇرالغۇ ۋە يۈرۈش – تۇرۇشتىكى مۇھىت مەسىلىسى
</S>
</HEADLINE>
<TEXT>
<S ID=29482>
    ب د ت نىڭ 2 – نۆۋەتلىك مۇھىت يىغىنى كېنىيەنىڭ پايتەختى نايروبىدا ئۆتكۈزۈلدى. ب د ت مۇھىت پىلان مەھكىمىسىنىڭ ئىجرائىيە مۇدىرى ھاشىم ستېينېر مۇنداق دېدى: مۇھىت يىغىنى ھەر بىر ئادەم بىلەن زىچ مۇناسىۋەتلىك، ئىنسانلارنىڭ كىيىم – كېچەك، ئوزۇق – تۈلۈك، تۇرالغۇ ۋە يۈرۈش – تۇرۇشىنىڭ ھەممىسى مۇھىت بۇلغىنىشى بىلەن مۇناسىۋەتلىك.
</S>
<S ID=29483>
    كىيىم – كېچەك بىلەن ئوزۇق – تۈلۈكتىكى مىكرو بۇلغىمىلار
</S>
<S ID=29484>
    ھازىرقى جەمئىيەتتە كىشىلەر ئۆز كىيىم – كېچىكىگە بارغانسېرى ئەھمىيەت بېرىپ، كىيىم – كېچەككە مودا، ساغلام بولۇش قاتارلىق تەلەپلەرنى قويماقتا. ئەمما يېقىنقى يىللاردىكى تەتقىقاتلاردىن قارىغاندا، كىيىم – كېچەكمۇ يوشۇرۇن بۇلغىما مەنبەسى بولۇپ قالغان.
</S>
<S ID=29485>
    مۇھىت مەھكىمىسى يىغىن مەزگىلىدە ئېلان قىلغان دوكلاتتا كۆرسىتىلىشىچە، ئارىلاشما تالادىن ئىشلەنگەن كىيىم – كېچەك تەركىبىدىكى تالا ماددىسى نىمكەش سولياۋ زەررىچە (دىيامېتىرى بىر نانومېتىردىن بەش مىللىمېتىرغىچە)نىڭ مۇھىم مەنبەسى ئىكەن. كىرئالغۇدا كىر يۇيغاندا سولياۋ تالالىرى سۈركىلىش تەسىرىدە كىيىم – كېچەكتىن ئايرىلىپ چىقىپ، كېرەكسىز سۇ بىلەن بىللە چىقىرىۋېتىلىدۇ. ئۇلارنىڭ ھەجمى ناھايىتى كىچىك، لەيلەش كۈچى زور بولۇپ، كېرەكسىز سۇنى بىر تەرەپ قىلىش سىستېمىسىنىڭ تازىلىشىدىن قېچىپ ئۆتۈپ، تۇپراق ياكى سۇغا كىرىدۇ، ئاخىرىدا ھەر خىل يوللار ئارقىلىق كىشىلەرنىڭ تېنىگە كىرىدۇ.
</S>
<S ID=29486>
    دوكلاتتا مۇنداق دېيىلدى: ئارىلاشما تالادىن ئىشلەنگەن بىر كىيىم كىرئالغۇدا بىر قېتىم يۇيۇلغاندا 1900 دانىدىن ئارتۇق سولياۋ زەررىچە تالاسىنى چىقىرىدۇ. 2013 – يىلى ئارىلاشما تالا ئائىلە ياكى سانائەتتە ئىشلىتىلىدىغان رەخت ۋە توقۇلما بۇيۇم بولۇش سۈپىتى بىلەن دۇنيادا 55 مىليون توننىدىن ئارتۇق ئىستېمال قىلىنغان، بۇ، دۇنيا تالا ئىستېمالىنىڭ %61 ىنى ئىگىلىگەن، 2009 – يىلىدىكى 35 مىليون 800 مىڭ توننا ئىستېمال مىقدارى بىلەن سېلىشتۇرغاندا ئېشىشى كۆرۈنەرلىك بولغان.
</S>
<S ID=29487>
    ھىندونېزىيە ۋە ئامېرىكا كالىفورنىيە ئىشتاتى بازىرىدىكى دېڭىز – ئوكيان بېلىق تۈرلىرىنى ئەۋرىشكە ئېلىپ تەكشۈرۈشتىن بايقىلىشىچە، تۆتتىن بىر قىسىم بېلىقنىڭ ئىچكى ئەزاسىدىن سولياۋ پارچىلىرى ۋە توقۇلما بۇيۇم تالالىرى چىققان. دېڭىز مەھسۇلاتلىرىدىن سىرت، تەكشۈرگۈچىلەر يەنە ئىچىملىك سۇ، پىۋا، ھەسەل، شېكەر ۋە تۇز قاتارلىق كۆپ خىل يېمەكلىكتىمۇ سولياۋ زەررىچىسىنى بايقىغان.
</S>
<S ID=29488>
    تۇرالغۇ ۋە يۈرۈش – تۇرۇشتىكى مۇھىت كىرىزىسى
</S>
<S ID=29489>
    ئىنسانلارنىڭ تۇرالغۇ ۋە يۈرۈش – تۇرۇشىنىڭ مۇھىتقا كەلتۈرىدىغان بېسىمىنى بوش چاغلىغىلى بولمايدۇ. ب د ت مۇھىت پىلان مەھكىمىسىنىڭ سانلىق مەلۇماتىدا كۆرسىتىلىشىچە، دۇنيادا ھەر يىلى تەخمىنەن 7 مىليارد توننىدىن 10 مىليارد توننىغىچە شەھەر تاشلاندۇقى پەيدا بولىدىكەن، كەلگۈسى 15 يىلدىن 20 يىلغىچە ئاسىيا ۋە ئافرىقىدىكى تۆۋەن كىرىملىك شەھەرلەردە پەيدا بولىدىغان قاتتىق تاشلاندۇقلار ھەسسىلەپ ئاشىدىكەن.
</S>
<S ID=29490>
    ئاسىيا – تىنچ ئوكيان رايونىدا كونترول قىلىنمىغان بۇلغىمىلارنى قويۇپ بېرىش كېسەللىك پەيدا قىلىدىغان ئاساسلىق سەۋەبلەرنىڭ بىرى. ھىندىستاننىڭ بومباي شەھىرىدە شەھەر مەمۇرىيىتىنىڭ %12تىن ئارتۇق قاتتىق تاشلاندۇقى ئېچىۋېتىلگەن كوچا ياكى ئەخلەتلەرنى كۆمىدىغان ئورەكتە كۆيدۈرۈلۈپ، زەھەرلىك ماددىلارنى قويۇپ بېرىدۇ؛ غەربىي ئاسىيادا شەھەر مەمۇرىيىتىنىڭ تەخمىنەن %90 قاتتىق تاشلاندۇقى قېلىپلاشمىغان ئەخلەت كۆمۈش ئورۇنلىرىغا تاشلانغان بولۇپ، يەر ئاستى سۇ مەنبەسىنى بۇلغايدۇ.
</S>
<S ID=29491>
    ب د ت مۇھىت پىلان مەھكىمىسىنىڭ دۇنيا ھاۋا سۈپىتى دوكلاتىدا يەنە كۆرسىتىلىشىچە، قاتناش ھاۋانى بۇلغايدىغان ئاساسلىق مەنبەلەرنىڭ بىرى ئىكەن. ياۋروپادا تاشيول تىرانسپورتى %30 دانىچە بۇلغىمىنىڭ قويۇپ بېرىلىشىنى كەلتۈرۈپ چىقىرىدىكەن، قاتناش كەلتۈرۈپ چىقارغان ھاۋانىڭ بۇلغىنىش تەننەرخى ھەر يىلى 137 مىليارد دوللارغا يېتىدىكەن؛ دۇنيا مىقياسىدا ھاۋا بۇلغىنىش سەۋەبىدىن كېلىپ چىققان ساغلاملىق تەننەرخى ئىچىدە %50 ى تاشيول تىرانسپورتىدىن پەيدا بولىدىكەن.
</S>
<S ID=29492>
    مۇھىت قوغداشنى ئورتاق ئىلگىرى سۈرۈش كېرەك
</S>
<S ID=29493>
    ستېينېر مۇھىت يىغىنى مەزگىلىدە مۇنداق دېدى: مۇھىت يىغىنى ھەر بىر كىشىگە چېتىلىدۇ، مۇھىت ساغلاملىقى ئۈزلۈكسىز ياخشىلانسىلا، ئىنسانلار ئۆزىنىڭ بەختىنى قوغدىيالايدۇ.
</S>
<S ID=29494>
    ستېينېرنىڭ 23 – ماي ‹‹ساغلام پىلانېت، ساغلام ئىنسانلار›› ئېلان قىلىش يىغىنىدا ئېيتقىنىدەك، مۇھىت يىغىنىنىڭ ھەر بىر كىشى بىلەن قانداق مۇناسىۋىتى بارلىقىنى ‹‹قوغۇشۇندىن زەھەرلىنىش سەۋەبلىك ئەقلىي ئىقتىدارى زىيانغا ئۇچرىغان بالىنىڭ ئانىسىدىن، زىققا كېسىلى سەۋەبلىك ئۆلۈپ كەتكەن بالىنىڭ ئاتا – ئانىسىدىن، ئاتموسفېرا مەسىلىسى تۈپەيلىدىن تېرە راكىغا گىرىپتار بولغان ئاغرىقتىن، سۇ سۈپىتى مەسىلىسى تۈپەيلىدىن بەش ياشقا كىرمەيلا ئۆلۈپ كەتكەن بالىلارنىڭ ئائىلىسىدىكىلەردىن سوراپ باقسىڭىز بولىدۇ...››.
</S>
<S ID=29495>
    مۇھىت مەھكىمىسى دۇنيانىڭ ئورتاق ھەرىكەتلىنىپ مۇھىت مەسىلىسىگە تاقابىل تۇرۇشىنى مۇراجىئەت قىلدى: قوغۇشۇنسىز بېنزىن ئىشلىتىلسە، ھەر يىلى 1 مىليون كىشى قوغۇشۇندىن زەھەرلىنىش تۈپەيلىدىن كېلىپ چىقىدىغان ئۆلۈمدىن ساقلىنالايدۇ؛ شەھەرلەردىكى مۇنتىزىم بولمىغان ئەخلەتخانىلارنى ئۆزگەرتكەندە، شەھەرلەردىكى ئەخلەتلەردىن قايتا پايدىلىنىش نىسبىتىنى ئاشۇرغىلى بولىدۇ، ئەخلەت يىغقۇچىلارمۇ پاكىز شارائىتتا خىزمەت قىلالايدۇ؛ سولياۋدىن ئىشلەنگەن بۇيۇملارنى ئاز ئىشلەتكەندە، دەريا ۋە تۇپراققا كىرىدىغان سولياۋ بۇلغىمىلارنى ئازايتقىلى بولىدۇ.
</S>
<S ID=29496>
    شىنخۇا ئاگېنتلىقى
</S>
<S ID=29497>
‏    
</S>
</TEXT>
/BODY
/DOC