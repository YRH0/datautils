<DOC>
<DOCID>TIANSHAN.574971</DOCID>
<HEADER>
<CLASS>پەن – مائارىپ</CLASS>
<DATE>2016-12-27 12:50:17</DATE>
</HEADER>
<BODY>
<HEADLINE>
<S ID=68145>
‹‹تېخىمۇ خاتىرجەم ئوقۇيالايدىغان بولدۇق›› 
</S>
</HEADLINE>
<TEXT>
<S ID=68146>
   ئالتۇنگۈل ھاشىم 
</S>
<S ID=68147>
دېكابىر ئېيى بولسىمۇ ھاۋا ئوچۇق بولۇپ، قۇياش ئىللىق نۇرىنى چېچىپ تۇراتتى.
</S>
<S ID=68148>
بۇ كۈنى شايار ناھىيەسىنىڭ قىزىلبايراق بازارلىق پارتكومنىڭ ھەيئىتى، بازارلىق قوراللىق بۆلۈمنىڭ باشلىقى گا لوڭ ‹‹ئاقسۇ گېزىتى›› ئىدارىسىنىڭ بۇ بازارنىڭ بورىقاي كەنتىدە تۇرۇشلۇق خىزمەت ئەترىتىدىكى كادىرلارنى باشلاپ، ‹‹ئۈچكە كىرىش، ئىككى بىلەن ئالاقىلىشىش، بىر بىلەن دوست بولۇش›› پائالىيىتىنى قانات يايدۇرۇش ئۈچۈن بورىقاي كەنت باشلانغۇچ مەكتىپىگە كەلدى.
</S>
<S ID=68149>
 بۇ ئوقۇغۇچىلار دەرستىن چۈشۈپ تەنەپپۇس قىلىۋاتقان چاغ بولۇپ، دەرۋازىدىن بىر مۇنچە كىشىنىڭ كىرگىنىنى كۆرگەن ئوقۇغۇچىلار يۈگۈرۈشكىنىچە ئۇلارنىڭ ئالدىغا كەلدى.
</S>
<S ID=68150>
 ـ ساۋاقداشلار ياخشىمۇسىلەر؟ ئاراڭلاردا قەدىرىيە ھاسان بارمۇ؟ – دېدى خىزمەت ئەترىتىدىكى كادىرلاردىن بىرەيلەن.
</S>
<S ID=68151>
 ـ ئورۇق، ئاق سېرىق بىر قىز ئالدىغا چىقتى.
</S>
<S ID=68152>
 ـ قەدىرىيە، سىز ھاسان غېنىنىڭ قىزىغۇ، ھە؟
</S>
<S ID=68153>
بۇ كىشى گا لوڭ تاغىڭىز، سىزنىڭ تۇغقىنىڭىز بولىدۇ، بۇنىڭدىن كېيىن بىرەر ئىشقا يولۇقسىڭىز تاغىڭىزغا دېسىڭىز بولىدۇ.
</S>
<S ID=68154>
 قىز سەل تارتىنىپراق ئىللىق تەبەسسۇم قىلدى.
</S>
<S ID=68155>
 ـ كىيمىڭىز قېلىنمۇ؟
</S>
<S ID=68156>
توڭلىدىڭىزمۇ؟ دېدى گا لوڭ ۋە قەدىرىيەنىڭ پايپىقىنى قايرىپ يۇڭ ئىشتان كىيگەنلىكىنى بىلىپ خاتىرجەم بولدى.
</S>
<S ID=68157>
گا لوڭ قەدىرىيەنىڭ ئاتا – ئانىسىنىڭ قەدىرىيە كىچىك چېغىدىلا ئاجرىشىپ كەتكەنلىكىنى، قەدىرىيەنىڭ بەزىدە ناھىيە بازىرىدىكى ئانىسىنىڭ يېنىغا بېرىپ كېلىدىغانلىقىنى ئاڭلىغاندىن كېيىن، ئىچ ئاغرىتقان ھالدا:
</S>
<S ID=68158>
 ـ ئانىڭىزنى يېقىندىن بۇيان كۆرۈپ كەلدىڭىزمۇ؟ – دەپ سورىدى.
</S>
<S ID=68159>
 ئالدىنقى ھەپتە بارغانىدىم.
</S>
<S ID=68160>
 ـ ئانىڭىزنىڭ يېنىغا يەنە بارامسىز؟
</S>
<S ID=68161>
ماۋۇ 20 يۈەننى ئېلىپ، ھەپتە ئاخىرىدا ئانىڭىزنى كۆرۈپ كېلىڭ، دەرسنى ياخشى ئۆگىنىڭ، – دېدى گا لوڭ ۋە يان تېلېفونىنى چىقىرىپ قەدىرىيە بىلەن خاتىرە سۈرەتكە چۈشتى.
</S>
<S ID=68162>
 گا لوڭ يەنە خىزمەت ئەترىتىدىكىلەر بىلەن بىللە مەكتەپنىڭ ئىشخانا ۋە سىنىپلىرىنى ئارىلاپ، ئوقۇتقۇچىلار بىلەن سىردىشىپ، پىكىر ئالماشتۇردى، ئوقۇتقۇچى، ئوقۇغۇچىلارنىڭ ئىسسىنىش ۋە غىزالىنىش ئەھۋالىنى ئىگىلىدى.
</S>
<S ID=68163>
 ئۇلار ئۆزلىرى مەسئۇل بولغان سىنىپلارغا كىرىپ، دوستلاشقان ئوقۇغۇچىلار بىلەن بىر بىرلەپ تونۇشۇپ سوۋغا بېرىپ بولغۇچە چۈشلۈك تاماق ۋاقتىمۇ بولۇپ قالغانىدى.
</S>
<S ID=68164>
 سائەت 12دە دەرستىن چۈشۈش قوڭغۇرىقى چېلىنىشى بىلەنلا، ئوقۇغۇچىلار تاماق قاچىلىرىنى كۆتۈرۈپ، مەكتەپ ئاشخانىسىنىڭ ئالدىغا رەتلىك تىزىلدى.
</S>
<S ID=68165>
ئاشخانىدا بۈگۈن پولۇ ئېتىلگەن بولۇپ، پولۇنىڭ مەززىلىك ھىدى مەكتەپ ھويلىسىنى بىر ئالغانىدى.
</S>
<S ID=68166>
بىر قاچىدىن گۆش بېسىلغان ئىسسىق پولۇ، بىر ئىستاكاندىن ئىسسىق چاي سىنىپتىكى مەشنىڭ ھارارىتى بىلەن قوشۇلۇپ، قىشتىكى سوغۇق ھاۋادا بالىلارنىڭ چېھرىگە كۈلكە، قەلبىگە ئىللىقلىق بېغىشلىغانىدى.
</S>
<S ID=68167>
 گا لوڭ ۋە خىزمەت ئەترىتىدىكىلەر بالىلار بىلەن بىللە تاماق يېگەچ، ئۇلارنىڭ ئادەتتىكى ئوزۇقلىنىش ئەھۋالىنى ئىگىلىدى.
</S>
<S ID=68168>
 ئۇقۇشىمچە، دۆلەتنىڭ يېزا مەكتەپلىرىدىكى ئوقۇغۇچىلارنىڭ چۈشلۈك تاماق مەسىلىسىنى ھەل قىلىش سىياسىتى بىلەن بورىقاي كەنت باشلانغۇچ مەكتىپىدىكى 200 گە يېقىن ئوقۇغۇچى 11 – ئاينىڭ 4 – كۈنىدىن باشلاپ چۈشتە بىر ۋاق ھەقسىز تاماق يېيىش ئىمكانىيىتىگە ئىگە بولغان ئىكەن.
</S>
<S ID=68169>
 ئابدۇۋەلى مۇھەممىدۇن 6 – يىللىق سىنىپىنىڭ ئوقۇغۇچىسى بولۇپ، ئاتا – ئانىسى ئۆلۈپ كېتىپ، ئاكىسى بىلەن بىللە تۇرۇۋاتقان بولۇپ، ئاكىسى سىرتقا ئىشلىگىلى كەتكەچكە، يالغۇز تۇرۇۋاتقانىدى.
</S>
<S ID=68170>
مەكتەپتە ھەقسىز چۈشلۈك تاماق بېرىلگەندىن كېيىن ئابدۇۋەلى چۈشلۈك تاماقتىن غەم قىلمايدىغان بولدى.
</S>
<S ID=68171>
 ئابدۇۋەلى مۇنداق دېدى: ئاتا – ئانىمىز دېھقان بولغاچقا، چۈشتە مەكتەپتە قۇرۇق نان ياكى ئۇششاق – چۈششەك نەرسىلەرنى يەپ يۈرەتتۇق، مەكتەپتە چۈشلۈك تاماق يەۋاتقىنىمىزغا بىر ئايدىن ئاشتى، ھەر ھەپتىدىكى بەش كۈندە بەش خىل تاماق يەيمىز، ئۆيىمىزدىكىدىنمۇ ياخشى.
</S>
<S ID=68172>
ئۇنىڭدىن سىرت دەرسلىك، كىتاب – ماتېرىيال ھەقسىز، مېنىڭمۇ ئوقۇش، تۇرمۇش جەھەتتە غېمىم قالمىدى، مەن ئەمدى خاتىرجەم ئوقۇيالايدىغان بولدۇم.
</S>
<S ID=68173>
 گا لوڭ بىلەن خىزمەت ئەترىتىدىكىلەر بالىلار بىلەن بىللە تاماق يەپ، بالىلارغا بۈگۈنكى ياخشى پۇرسەتنى قەدىرلەپ، تىرىشىپ ياخشى ئوقۇپ، ۋەتەنگە جاۋاب قايتۇرۇش توغرىسىدا تەربىيە قىلدى.
</S>
<S ID=68174>
 بۈگۈنكى پائالىيەتتە گا لوڭ ۋە خىزمەت ئەترىتىدىكىلەر نۇرغۇن تەسىراتقا ئىگە بولدى: دۆلەتنىڭ مائارىپقا سالغان مەبلىغى كۆپ بولغاچقا، شارائىت بەك ياخشى ئىكەن، مائارىپ جەھەتتە شەھەر بىلەن يېزا ئوتتۇرىسىدا چوڭ پەرق قالماپتۇ.
</S>
</TEXT>
/BODY
/DOC