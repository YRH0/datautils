<DOC>
<DOCID>TIANSHAN.563989</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-11-10 13:39:48</DATE>
</HEADER>
<BODY>
<HEADLINE>
<S ID=58056>
باقمىچىلىق ھەمكارلىق كوپىراتىپلىرى چارۋىچىلارنىڭ بېيىش يولىنى كېڭەيتتى
</S>
</HEADLINE>
<TEXT>
<S ID=58057>
    مۇختەر نۇرمۇھەممەت خەۋەر قىلىدۇ: ئاقتۇ ناھىيەسىنىڭ بارىن يېزىسى ‹‹سامان›› باقمىچىلىق ھەمكارلىق كوپىراتىپى 2008 – يىلى قۇرۇلۇپ، قوتاز، قوي باقمىچىلىقىنى ئاساس قىلغان 17 باقمىچى ئائىلىسىدىن تەشكىللەنگەنىدى.
</S>
<S ID=58058>
ھازىر بۇ ھەمكارلىق كوپىراتىپىدا بېقىلىۋاتقان قوتاز 400گە، قوي 1500دىن كۆپرەككە يېتىپ، كوپىراتىپ ئەزالىرىنىڭ باقمىچىلىقتىن قىلغان يىللىق كىرىمى 10 مىڭ يۈەندىن ئاشتى.
</S>
<S ID=58059>
    بۇ ناھىيە يېقىنقى بىرقانچە يىلدىن بۇيان باقمىچىلىق كەسپىي ھەمكارلىق كوپىراتىپى قۇرۇشنى چارۋىچىلىقنى تەرەققىي قىلدۇرۇشنىڭ بۆسۈش ئېغىزى قىلىپ، تۈرلەرنى قولغا كەلتۈرۈش بىلەن بىرگە باقمىچىلىققا تۈرتكە بولىدىغان نەپ يەتكۈزۈش سىياسەتلىرىنى يولغا قويۇپ، چارۋا ماللارنى توڭلىتىلغان ئىسپېرما بىلەن ئۇرۇقلاندۇرۇش ياردەم پۇلى، نەسىللىك چارۋا مال سېتىۋېلىش ياردەم پۇلى، يەم – خەشەك پىششىقلاش ماشىنىسى سېتىۋېلىش ياردەم پۇلى ئاجرىتىپ، باقمىچىلىق كەسپىي ھەمكارلىق كوپىراتىپلىرىنىڭ تەرەققىياتىغا مەدەت بەردى. ھازىر ناھىيە بويىچە باقمىچىلىق ھەمكارلىق كوپىراتىپى 67گە، ئەزالىرى 1340قا يەتتى، بېقىلىۋاتقان نەسىللىك چارۋا مال 92 مىڭدىن، ئۆي قۇشلىرى 870 مىڭدىن ئاشتى.
</S>
<S ID=58060>
باقمىچىلىق ھەمكارلىق كوپىراتىپلىرى مەبلەغ، تېخنىكا ئەۋزەللىكىگە تايىنىپ، ئەلا نەسىللىك چارۋا، ئۆي قۇشلىرىنى كىرگۈزۈپ ۋە كۆپەيتىپ، چارۋا مال نەسلىنى ياخشىلاشقا كۈچىدى، بۇنىڭ بىلەن بۇ يىل 10 – ئاينىڭ ئاخىرىغىچە ناھىيە بويىچە بېقىلىۋاتقان چارۋا مال 750 مىڭغا، نەسلى ياخشىلانغان چارۋا مال 430 مىڭغا يەتتى.
</S>
<S ID=58061>
‏    
</S>
</TEXT>
/BODY
/DOC