<DOC>
<DOCID>TIANSHAN.573846</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-12-22 13:00:50</DATE>
</HEADER>
<BODY>
<HEADLINE>
<S ID=67017>
قالدۇقداننىڭ ئالاھىدىلىكلىرى
</S>
</HEADLINE>
<TEXT>
<S ID=67018>
مۇھەممەد تۇراپ
</S>
<S ID=67019>
قالدۇقدان ئېلىمىزدە ئۈچىنچى تەرەپ چىقىم سۇپىسى بولغان ئالىپاي 2013 – يىل 6 – ئاينىڭ 13 – كۈنىدىن باشلاپ يولغا قويغان قالدۇق روزغارچىلىق مەھسۇلاتى بولۇپ، مەبلەغنى ئالىپايدىن قالدۇقدانغا ئاغدۇرۇپ بۇ مەبلەغقە توردا مال سېتىۋالغىلى، فوند سېتىۋالغىلى، مەبلەغنى ئالىپايغا ئاغدۇرغىلى ۋە ئالغىلى بولىدۇ.
</S>
<S ID=67020>
قالدۇقدان ھېسابىدا تۇرۇۋاتقان مەبلەغلەر پايدا يارىتىپ ئابۇنىچىلارغا تېگىشلىك ئۈنۈم ئېلىپ كېلىدۇ.
</S>
<S ID=67021>
قالدۇقداننىڭ ئالاھىدىلىكلىرى
</S>
<S ID=67022>
مەشغۇلات تەرتىپى ناھايىتى ئاددىي.
</S>
<S ID=67023>
ھەقىقىي ئىسىم بىلەن ئالىپاي ھېسابى ئېچىپ، بانكا كارتىسىدىكى مەبلەغ ئالىپاي ھېسابىغا، ئالىپاي ھېسابىدىكى مەبلەغ قالدۇقدان ھېسابىغا ئاغدۇرۇلىدۇ.
</S>
<S ID=67024>
بۇ مەشغۇلاتلارنى يان تېلېفوندا تاماملىغىلى بولىدۇ.
</S>
<S ID=67025>
يان تېلېفوندا قالدۇقدان ھېسابىدىكى مەبلەغنىڭ قالدۇقى ۋە پايدىسىنى كۆرگىلى بولىدۇ.
</S>
<S ID=67026>
قالدۇقداندىكى مەبلەغ بىرقەدەر يۇقىرى ئوبوروتچانلىققا ئىگە بولۇپ، بۇ مەبلەغقە تەڭ سوممىدىكى پۇل فوندى سېتىۋالغىلى بولىدۇ.
</S>
<S ID=67027>
ئالىپايغا مەبلەغ ئاغدۇرۇشنىڭ چەكلىمە سوممىسى بولمايدۇ، ئالىپايدىن بانكا كارتىسىغا مەبلەغ ئاغدۇرۇش قېتىم سانى ھەر كۈنى ئۈچ قېتىم بولىدۇ، 50 مىڭ يۈەندىن يۇقىرى مەبلەغنى ئاغدۇرسا ئىككى خىزمەت كۈنىدە قارشى تەرەپنىڭ ھېسابىغا كىرىدۇ.
</S>
<S ID=67028>
قالدۇقداندىكى پۇلغا فوند سېتىۋېلىشنىڭ چەكلىمىسى يۇقىرى بولمايدۇ.
</S>
<S ID=67029>
قالدۇقدانغا ئاغدۇرۇلغان مەبلەغنىڭ ئەڭ تۆۋەن چەكلىمىسى بىر يۈەن، ئەڭ يۇقىرى چەكلىمىسى بىر مىليون يۈەن بولىدۇ.
</S>
<S ID=67030>
قالدۇقداننىڭ مەقسىتى ئابۇنىچىلارنىڭ ناھايىتى ئاز سوممىدىكى مەبلەغلىرىنىڭ قىممىتىنى ئاشۇرۇپ، ئابۇنىچىلارنى روزغارچىلىقتىن ئەمەلىي نەپكە ئېرىشتۈرۈشتىن ئىبارەت.
</S>
<S ID=67031>
قالدۇقداندىكى مەبلەغنىڭ پايدىسى يۇقىرى.
</S>
<S ID=67032>
فوند شىركەتلىرى قالدۇقداندىكى مەبلەغقە پۇل فوندى سېتىۋالىدۇ، پۇل فوندى بارلىق فوند مەھسۇلاتلىرىنىڭ ئىچىدە خەۋپ – خەتىرى ناھايىتى تۆۋەن بىرىنچى تۈردىكى مەھسۇلات بولۇپ، بۇ مەبلەغلەر زايوم سېتىۋېلىش ۋە بانكىغا ئامانەت قويۇشقا ئىشلىتىلىدىغان بولغاچقا، پايدىسى مۇقىم پۇل مۇئامىلە قورالى ھېسابلىنىدۇ.
</S>
<S ID=67033>
قالدۇقداننىڭ كۈندىلىك پايدا نىسبىتى %0.012، يىللىق پايدا نىسبىتى %3 – %4 ئەتراپىدا بولىدۇ، بىراق بانكىغا ئامانەت قويغان قەرەلسىز ئامانەت پۇلنىڭ يىللىق ئۆسۈم نىسبىتى %0.35 بولىدۇ.
</S>
<S ID=67034>
دېمەك، 100 مىڭ يۈەن پۇلنى بانكىغا بىر يىللىق قەرەلسىز ئامانەتكە قويغاندا يىللىق پايدىسى 350 يۈەن بولىدۇ، ئەگەر بۇ 100 مىڭ يۈەن پۇلنى قالدۇقدانغا قويۇپ قويسا يىلدا ئۈچ مىڭ يۈەندىن تۆت مىڭ يۈەنگىچە ئۈنۈم ياراتقىلى بولىدۇ.
</S>
<S ID=67035>
بۇ قەرەلسىز ئامانەت پۇلنىڭ پايدىسىدىن ئون ھەسسىگە يېقىن يۇقىرى.
</S>
<S ID=67036>
قالدۇقداندىكى مەبلەغنىڭ ئىشلىتىلىشى جانلىق ۋە بىخەتەر.
</S>
<S ID=67037>
قالدۇقداننىڭ توردا مال سېتىۋېلىش، ئالىپايغا پۇل ئاغدۇرۇش قاتارلىق چىقىم قىلىش ئىقتىدارى بار.
</S>
<S ID=67038>
قالدۇقداندىكى مەبلەغنىڭ قىممىتى ھەر ۋاقىت ئېشىپ ماڭىدۇ، قالدۇقداندىكى مەبلەغنى ئالىپايغا خالىغان ۋاقىتتا ئاغدۇرغىلى بولىدۇ، بىۋاسىتە بانكا كارتىسىغا ئاغدۇرغىلىمۇ بولىدۇ، مەبلەغ ئاغدۇرغاندا رەسمىيەت ھەققى ئېلىنمايدۇ.
</S>
<S ID=67039>
ئالىپاي قالدۇقداندىن ئوغرىلاپ كېتىلگەن مەبلەغلەرنى تولۇقلاپ بېرىش كاپالىتى بىلەن تەمىنلەيدىغان بولۇپ، مەبلەغنىڭ بىخەتەرلىكىگە كاپالەتلىك قىلىدۇ.
</S>
<S ID=67040>
دۆلەت قانۇندا بەلگىلىگەن دەم ئېلىش كۈنى فوند شىركىتى قالدۇقدانغا ئاغدۇرۇلغان مەبلەغنى ئېتىراپ قىلمايدۇ.
</S>
<S ID=67041>
قالدۇقداندىكى مەبلەغنىڭ پايدىسى ھەر كۈنى ھېسابات قىلىنىپ، قالدۇقداندىن ئىستېمال قىلىنغان پۇل ياكى ئاغدۇرۇلغان پۇلغا شۇ كۈنلۈك پايدا تەقسىملەنمەيدۇ.
</S>
<S ID=67042>
ئالىپاي بىلەن قالدۇقداننىڭ پەرقى
</S>
<S ID=67043>
ئالىپاي بىلەن قالدۇقدان ئوخشىمايدۇ.
</S>
<S ID=67044>
ئالىپايغا قويۇلغان مەبلەغقە پايدا تەقسىملەنمەيدۇ، قالدۇقدانغا قويۇلغان مەبلەغقە پايدا تەقسىملىنىدۇ.
</S>
<S ID=67045>
ئالىپاي تور تېخنىكا چەكلىك شىركىتى دۆلىتىمىز ئىچىدە ئالدىنقى قاتاردا تۇرىدىغان ئۈچىنچى تەرەپ چىقىم سۇپىسى بولۇپ، ئاددىي، بىخەتەر ۋە تېز بولۇشتىن ئىبارەت چىقىم لايىھەسى بىلەن تەمىنلەيدۇ.
</S>
<S ID=67046>
ئالىپاي شىركىتى 2004 – يىلى قۇرۇلغان بولۇپ، ئىشەنچىنى مەھسۇلات ۋە مۇلازىمەتنىڭ يادروسى قىلغان، ئۇنىڭ ئالىپاي ۋە ئالىپاي ھەميىنى دەپ ئىككى مۇستەقىل ماركىسى بار.
</S>
<S ID=67047>
ئالىپاي ئاساسلىقى چىقىم قىلىش ۋە روزغارچىلىق مۇلازىمىتى بىلەن تەمىنلەيدىغان بولۇپ، توردا مال سېتىۋېلىشقا كاپالەت بېرىش، توردا چىقىم قىلىش، پۇل ئاغدۇرۇش، ئىناۋەتلىك كارتىغا پۇل قايتۇرۇش، يان تېلېفونغا قىممەت تولۇقلاش، سۇ، توك، گاز، يېقىلغۇ ھەققى تاپشۇرۇش، شەخسى روزغارچىلىق قاتارلىق كۆپ ساھەلەرنى ئۆز ئىچىگە ئالىدۇ.
</S>
<S ID=67048>
كۆچمە چىقىم قىلىش ساھەسىگە كىرگەندىن كېيىن، تۈرلۈك ماللارنى پارچە سېتىش، كىنوخانا لىنىيەسى، زەنجىرسىمان تاللا بازىرى ۋە تاكسى قاتارلىق نۇرغۇن ساھەلەرنى مۇلازىمەت بىلەن تەمىنلەيدۇ.
</S>
<S ID=67049>
قالدۇقدان ئالىپاي يېڭىدىن يولغا قويغان قالدۇق مەبلەغنىڭ قىممىتىنى ئاشۇرۇش مۇلازىمىتى بىلەن تەمىنلەيدىغان قورال بولۇپ، مەبلەغ قالدۇقداندا تۇرسا مۇئەييەن پايدا يارىتىدۇ.
</S>
<S ID=67050>
‏
</S>
</TEXT>
/BODY
/DOC