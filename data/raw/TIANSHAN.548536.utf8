<DOC>
<DOCID>TIANSHAN.548536</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-08 15:40:19</DATE>
</HEADER>
<BODY>
<HEADLINE>
<S ID=47769>
سىناقتىن ئۆتكەن دوستلۇق
</S>
</HEADLINE>
<TEXT>
<S ID=47770>
       مەريەم مۇھەممەد، قۇربانجان سەمەت
</S>
<S ID=47771>
    بۇنىڭدىن 20 يىل ئىلگىرى ھەممىلا يەرنى چېچەك ھىدى قاپلىغان باھار كۈنلىرىنىڭ بىرىدە كەلپىن ناھىيەسىنىڭ يۈرچى يېزىسى تومئېرىق كەنتىگە سېمىزرەك، ئوتتۇرا بوي، 35 ياشلار چامىسىدىكى بىر كىشى كەلدى.
</S>
<S ID=47772>
كەنتتىكىلەر دەسلەپتە ئۇ كىشىنىڭ بۇ يەرگە نېمە ئۈچۈن كەلگەنلىكىنى بىلەلمەي بىر – بىرىگە سوئال نەزەرى بىلەن قاراشتى.
</S>
<S ID=47773>
كېيىن ئۇنىڭ بۇ يەرگە مەكتەپ سېلىش ئۈچۈن كەلگەنلىكىنى بىلىپ، خۇشاللىقىنى باسالماي قېلىشتى.
</S>
<S ID=47774>
بىر نەچچە كۈندىن كېيىن مەكتەپ قۇرۇلۇشىدا ئىش باشلاندى.
</S>
<S ID=47775>
ئۇمۇ قۇرۇلۇش ئىشچىلىرىغا ئوخشاش چېدىر ئۆيدە ياتتى.
</S>
<S ID=47776>
ئېگىز بوي، قارىماققا ئاچچىقى يامان، مىجەزى چۇس كۆرۈنىدىغان مۇھەممەد ساۋۇتنىڭ ئۆيى قۇرۇلۇش ئورنىغا يېقىن بولغاچقا كۈندە دېگۈدەك قۇرۇلۇش ئورنىدىكىلەر بىلەن ئەھۋاللىشىپ تۇراتتى.
</S>
<S ID=47777>
ئۇ مۇشۇ كۈنلەردە قۇرۇلۇشقا مەسئۇل ھېلىقى كىشىنىڭ كۈندە دېگۈدەك تەييار چۆپ يەپ يۈرگەنلىكىنى، چىرايىنىڭمۇ يېڭى كەلگەن چاغدىكىدىن جۈدەپ، قارىداپ قالغانلىقىغا سەپسېلىپ تۇردى.
</S>
<S ID=47778>
بۇنداق كېتىۋەرسە ئۇنىڭ سالامەتلىكىنى تۈگەشتۈرۈۋالىدىغانلىقىنى ئويلاپ، ئۇنىڭ ‹‹كېيىن باراي›› دېگىنىگىمۇ ئۇنىماي ھەر كۈنى دېگۈدەك ئۇنى ئۆيىگە ئېلىپ كىردى.
</S>
<S ID=47779>
خەلچەم ھەدىمۇ مۇھەممەد ئاكىدىن بۇ كىشىنىڭ 15 – 20 كۈندىن بۇيان تەييار چۆپ يەپ كۈن ئۆتكۈزۈۋاتقانلىقىنى نەچچە كۈننىڭ ئالدىدا ئاڭلىغانىدى.
</S>
<S ID=47780>
شۇڭا ئۇ كىشىنىڭ كىرگىنىنى كۆرۈپ قىزغىن كۈتۈۋالدى.
</S>
<S ID=47781>
بۈگۈن ئۇ گۆشنى ئادەتتىكىدىن كۆپ بېسىپ پولۇ ئەتكەنىدى.
</S>
<S ID=47782>
ئۇ خېلىدىن بۇيان مۇنداق ئوخشىغان تاماق يەپ باقمىغاچقىمىكىن ئۇنىڭغا بەكلا تېتىپ كەتتى.
</S>
<S ID=47783>
بۇ دەل ئۈرۈمچى نېفىت خىمىيە باش زاۋۇتىدىن تومئېرىق كەنتىگە مەكتەپ سېلىپ بېرىش ئۈچۈن كەلگەن كادىر فۇ جيەنجۈن ئىدى.
</S>
<S ID=47784>
    شۇنىڭدىن باشلاپ ئۇلار بىر ئائىلە كىشىلىرىدەك كۈندە ئىزدىشىپ تۇردى.
</S>
<S ID=47785>
مۇھەممەد ئاكا بىلەن خەلچەم ھەدە فۇ جيەنجۈننى ھەر كۈنى تاماققا چاقىردى.
</S>
<S ID=47786>
فۇ جيەنجۈنمۇ ھەر قانداق چاغدا بۇ ئۆيگە ئۆز ئۆيىگە كىرگەندەك كىرىپ چىقىدىغان، بۇ ئائىلىدىكىلەرمۇ فۇ جيەنجۈن ئۆيگە بىرەر كۈن كىرمىسە ئائىلىسىنىڭ بىر ئەزاسى كەم بولۇپ قالغاندەك ھېس قىلىدىغان، ئۇ ئالدىراش بولۇپ قېلىپ تاماققا كىرەلمىسە تاماقنى قۇرۇلۇش ئورنىغا ئاپىرىپ بېرىدىغان بولدى.
</S>
<S ID=47787>
فۇ جيەنجۈن بەش ئاي جەريانىدا ئۆيىگە قايتمىدى، شۇڭا ئۇ تەبىئىيلا ئۆزىنى بۇ ئائىلىنىڭ بىر ئەزاسىدەك ھېس قىلىدىغان بولۇپ قالدى.
</S>
<S ID=47788>
1996 – يىل 9 – ئاينىڭ 20 – كۈنى قۇرۇلۇش پۈتۈپ، نېفىت خىمىيە ئۈمىد باشلانغۇچ مەكتىپىنىڭ يوپۇقى ئېچىلدى.
</S>
<S ID=47789>
فۇ جيەنجۈن ئۈرۈمچىگە قايتىشقا تەييارلىق قىلدى.
</S>
<S ID=47790>
مۇھەممەد ئاكا فۇ جيەنجۈن ۋە ئۇنىڭ خىزمەتداشلىرىدىن 30 نەچچە كىشىنى ئۆيىگە چاقىرىپ، ئۇزىتىش چېيى بەردى.
</S>
<S ID=47791>
ئۇلار خوشلىشىدىغان چاغدا تېلېفون نومۇرىنى يېزىۋېلىشىپ پات – پات ئالاقىلىشىپ تۇرۇشىدىغان بولدى.
</S>
<S ID=47792>
دەرۋەقە ئۇلارنىڭ دوستلۇقى ئۈزۈلۈپ قالمىدى.
</S>
<S ID=47793>
ھەر قېتىم مۇھەممەد ساۋۇت فۇ جيەنجۈن بىلەن تېلېفونلاشقاندا فۇ جيەنجۈن ئۇنىڭغا مەكتەپتە ئوقۇۋاتقان ئىككى قىزىنى مەكتەپتىن ھەرگىز چىقىرىۋالماسلىقنى تاپىلىدى.
</S>
<S ID=47794>
2007 – يىلى ئارزۇگۈل مۇھەممەد ئۈرۈمچى كەسپىي تېخنىكا ئىنستىتۇتىغا قوبۇل قىلىندى، لېكىن يېڭىدىن ئۆي سالغان مۇھەممەد ساۋۇت ئاكا ئىقتىساد يېتىشمەسلىك سەۋەبىدىن قىزىنى ئوقۇتۇشقا ئامالسىز قالدى.
</S>
<S ID=47795>
بۇنى ئاڭلىغان فۇ جيەنجۈن تېلېفوندا: قىزىڭىزنى ئوقۇتمايمەن دېگەن قانداق گەپ؟
</S>
<S ID=47796>
سىزنىڭ قىزىڭىز مېنىڭمۇ قىزىم.
</S>
<S ID=47797>
مەن سورىمىسام بۇنداق چوڭ ئىشنى ماڭا دېمەمتىڭىز؟
</S>
<S ID=47798>
سىزدە پۇل بولمىسا مەندە بار...
</S>
<S ID=47799>
مۇشۇ گەپ بىلەن فۇ جيەنجۈن ئەر – خوتۇن ئارزۇگۈل مۇھەممەدنىڭ 2007 – يىلىدىن 2011 – يىلىغىچە بولغان تۆت يىللىق ئوقۇشىغا كېتىدىغان ئوقۇش پۇلى، كىيىم – كېچەك، ياتاق – تاماق خىراجەتلىرىنى ئۆز ئۈستىگە ئالدى.
</S>
<S ID=47800>
    2008 – يىلى قىشتا مۇھەممەد ساۋۇت ئاكا بىلەن خوتۇنى خەلچەم ھەدە قىزى ئارزۇگۈلنى يوقلىغاچ ئۈرۈمچىگە باردى.
</S>
<S ID=47801>
خەلچەم ھەدە يېقىندىن بۇيان سول پۇتىنى سۆرەپ ماڭىدىغان بولۇپ قالغاچقا، سوغۇق ئۆتۈپ قالغان ئوخشايدۇ، دەپ ئاغرىققا سەل قاراپ يۈرگەنىدى.
</S>
<S ID=47802>
ئەمما ئۈرۈمچىگە بارغاندىن كېيىن پۇتى تېخىمۇ ئاغرىپ ماڭالماي قالدى.
</S>
<S ID=47803>
بۇنى كۆرگەن فۇ جيەنجۈن ئۇلارنى دوختۇرخانىغا ئېلىپ بېرىپ تەكشۈرتتى.
</S>
<S ID=47804>
خەلچەم ھەدىنىڭ يانپاش ئارىلىق سۆڭىكى سېسىپ كەتكەن بولۇپ، ئالماشتۇرۇش ئوپېراتسىيەسى قىلىنىش باسقۇچىغا بېرىپ قالغانىدى.
</S>
<S ID=47805>
مۇھەممەد ئاكا ئۆيىگە قايتىپ چارۋا مال، تېرىلغۇ يەرلىرىنى سېتىپ، دوختۇرخانا بۇيرۇغان 50 مىڭ يۈەننى تەييارلاپ كېلىشكە تەمشىلىۋاتقاندا فۇ جيەنجۈن ئۇنىڭ ئالدىنى توسۇپ: ئاكا، چارۋا مال، تېرىلغۇ يەرلىرىڭىزدىن ئايرىلسىڭىز نېمە بىلەن جاھاندارچىلىق قىلىسىز؟
</S>
<S ID=47806>
مەندەك ئىنىڭىز بار ئەمەسمۇ، بولدى قىلىڭ، بارماڭ، دەپ ئۇنى ماڭغىلى قويمىدى.
</S>
<S ID=47807>
شۇنداق قىلىپ فۇ جيەنجۈن خەلچەم ھەدىنىڭ ئىككى ئايغا يېقىن داۋالىنىش جەريانىدا دوختۇرخانىغا تاپشۇرغان 50 مىڭ يۈەندىن سىرت يەنە خېلى كۆپ خىراجەتلىرىنى ئۆز يېنىدىن چىقاردى.
</S>
<S ID=47808>
    مۇھەممەد ساۋۇت ئاكا فۇ جيەنجۈننىڭ ياخشىلىقىنى ھەرگىز ئۇنتۇپ قالمىدى.
</S>
<S ID=47809>
ئۇنىڭ نەزەرىدە فۇ جيەنجۈن ئۇنىڭ بىر تۇغقان قېرىندىشى ئىدى.
</S>
<S ID=47810>
شۇڭا ئۇ فۇ جيەنجۈن بىلەن ئىككى كۈندە بىر قېتىم تېلېفوندا بولسىمۇ كۆرۈشۈپ، ئەھۋال سورىشىپ تۇردى.
</S>
<S ID=47811>
قىشتا سويۇپ يەيمىز، دەپ بىر قوي باقسا، ئىنىمغىمۇ ئەۋەتىپ بېرەرمىز، دەپ يەنە بىرنى يانداپ باقتى.
</S>
<S ID=47812>
2015 – يىلى 4 – ئاينىڭ مەلۇم بىر كۈنى ئەتىگەنلىك ناشتىدىن كېيىن مۇھەممەد ساۋۇت ئاكىنىڭ قورسىقى تۇيۇقسىز ئاغرىپ بولالماي قالدى.
</S>
<S ID=47813>
ئاقسۇ ۋىلايەتلىك 1 – خەلق دوختۇرخانىسىنىڭ تەكشۈرۈش دىياگنوزىدا مۇھەممەد ساۋۇت ئاكىنىڭ ئۈچەي راكى كېسىلىگە گىرىپتار بولغانلىقى ئېنىقلىنىپ، ئۈرۈمچىگە يوللاپ بېرىلدى.
</S>
<S ID=47814>
داۋالىنىش مەزگىلىدە فۇ جيەنجۈن ئىزچىل ئۇنىڭ ھالىدىن خەۋەر ئالدى ھەم 10 مىڭ يۈەن ياردەم قىلدى.
</S>
<S ID=47815>
مۇھەممەد ساۋۇت ئاكا ئۈرۈمچىدە بىر ئايدىن كۆپرەك داۋالانغاندىن كېيىن ئائىلىسىگە قايتىپ، دوختۇرلارنىڭ كۆرسەتمىسى بويىچە دورا يېيىشنى داۋاملاشتۇرغان بولسىمۇ ئۈنۈمى بولمىدى.
</S>
<S ID=47816>
ئۇنىڭ ئەھۋالىنىڭ كۈندىن – كۈنگە يامانلىشىپ كېتىۋاتقانلىقىدىن خەۋەر تاپقان فۇ جيەنجۈن بىر نەچچە دوستى بىلەن 2000 يۈەن نەق پۇل، گۆش، ئۇن، گۈرۈچ، ياغ ئېلىپ مۇھەممەد ساۋۇتنى يوقلاپ كەلپىنگە كېلىپ، نەچچە كۈنلىكىلا قالغان مۇھەممەد ساۋۇت ئاكا بىلەن ئاخىرقى قېتىم كۆرۈشۈۋالدى.
</S>
<S ID=47817>
    مانا مۇھەممەد ساۋۇت ئاكىنىڭ ئالەمدىن ئۆتكىنىگە يېرىم يىلدىن ئاشتى.
</S>
<S ID=47818>
ئەمما ئۇ مەڭگۈ ئۆچمەيدىغان ئىتتىپاقلىق، قېرىنداشلىق ئابىدىسىنى تىكلەپ كەتتى.
</S>
<S ID=47819>
‏    
</S>
</TEXT>
/BODY
/DOC