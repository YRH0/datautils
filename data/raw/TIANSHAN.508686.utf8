<DOC>
<DOCID>TIANSHAN.508686</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-03-11 20:56:56</DATE>
</HEADER>
<BODY>
<HEADLINE>
<S ID=19470>
تۇنجى قېتىم ئىگىلىك تىكلىگەن 251 شەخس ئىجتىمائىي سۇغۇرتا تولۇقلىمىسىدىن بەھرىمەن بولدى
</S>
</HEADLINE>
<TEXT>
<S ID=19471>
    يۈسۈپ ئىسمائىل، ياسىمەن ئالىم خەۋەر قىلىدۇ: قومۇل شەھىرى بۇلتۇر ئىگىلىك تىكلىگۈچىلەرگە قارىتىلغان ئېتىبار سىياسەتلەرنى ئەمەلىيلەشتۈرۈپ، ئاز سوممىلىق كېپىللىك قەرز پۇل بېرىش، ئىگىلىك تىكلەش تولۇقلىما پۇلى بىلەن ئىجتىمائىي سۇغۇرتا تولۇقلىمىسىنى كۆپەيتىش قاتارلىق ‹‹ئامما ئىگىلىك تىكلەش، يېڭىلىق يارىتىش›› پائالىيىتىنى قانات يايدۇرۇپ، ئىگىلىك تىكلىگۈچىلەرگە مەدەت بېرىپ، تۇنجى قېتىم ئىگىلىك تىكلىگەن 251 شەخسكە 1 مىليون 160 مىڭ يۈەن ئىجتىمائىي سۇغۇرتا تولۇقلىما پۇلى بەردى.
</S>
<S ID=19472>
   بۇ يىل 37 ياشقا كىرگەن ليۇ فۇجۈن قومۇل شەھىرىنىڭ شەرقىي ئۆستەڭ كوچا باشقارمىسى ‹‹گۈلباغ›› مەھەللىسىدىن بولۇپ، بۇلتۇر ھەربىي قىسىمدىن قايتىپ، ئۆزى يىغقان ھەم دوستلىرىدىن قەرز ئالغان پۇل بىلەن ‹‹فۇجۈن›› شىپاخانىسىنى ئاچقانىدى.
</S>
<S ID=19473>
بۇلتۇر 7 – ئايدا ئۇ قومۇل شەھىرىنىڭ تۇنجى ئىگىلىك تىكلىگەنلەرنىڭ ئىجتىمائىي سۇغۇرتا ياردەم پۇلىغا ئىلتىماس قىلىپ، 100 مىڭ يۈەنلىك ئاز سوممىلىق كېپىللىك قەرز پۇلىدىن بەھرىمەن بولغان.
</S>
<S ID=19474>
   ليۇ فۇجۈن مۇنداق دېدى: بۇ تۇنجى ئىگىلىك تىكلەش تولۇقلىما پۇلى بىزگە ئوخشاش ئەمدىلا ئىگىلىك تىكلىگەنلەرگە بىر چوڭ ياردەم. بولۇپمۇ، ئاز سوممىلىق كېپىللىك قەرز پۇل بىزنىڭ مەبلەغ قىيىنچىلىقىمىزنى ھەل قىلىپ بەردى.
</S>
<S ID=19475>
يەنە ياشانغاندا كۈتۈنۈش سۇغۇرتا تولۇقلىما پۇلى، داۋالىنىش سۇغۇرتا تولۇقلىما پۇلى ئارقىلىقمۇ بىز نۇرغۇن كاپالەتكە ئىگە بولدۇق.
</S>
<S ID=19476>
   ياڭ جۈن 2007 – يىلى شىنجاڭ سەنئەت ئىنستىتۇتىنى پۈتكۈزگەندىن كېيىن، قومۇلغا قايتىپ كېلىپ، چالغۇ ئەسۋاب سېتىش ۋە مۇزىكا ھەۋەسكارلىرىنى تەربىيەلەش ئاساس قىلىنغان ‹‹سەنيى›› چالغۇ ئەسۋاب دۇكىنىنى ئاچقانىدى.
</S>
<S ID=19477>
بۇلتۇر ئۇ ئۆزىنىڭ تۇنجى ئىگىلىك تىكلىگەنلەر ئىجتىمائىي سۇغۇرتا تولۇقلىمىسىنى ئىلتىماس قىلالايدىغانلىقىدىن خەۋەر تېپىپ، ئۆزى ئىلتىماس قىلىپلا قالماي، خىزمەتچىلىرىگىمۇ ئىجتىمائىي سۇغۇرتا ياردەم پۇلى بېجىرىپ بەردى.
</S>
<S ID=19478>
   ياڭ جۈن مۇنداق دېدى: بۇ ئىجتىمائىي سۇغۇرتا تولۇقلىما پۇلى ماڭا ئوخشاش ئىگىلىك تىكلىگەنلەرگە بىر مۇھىم كاپالەت ئىكەن.
</S>
<S ID=19479>
ھازىر ماڭا ئوخشاش ئىگىلىك تىكلىگەنلەرنىڭ ئادەم ئىشلىتىشىمىز بەك تەس، بۇ كاپالەتكە ئىگە بولغاندىن كېيىن ئادەم ئىشلىتىش ئاسان بولىدىغان بولدى.
</S>
<S ID=19480>
   ئۇقۇشىمىزچە، تۇنجى قېتىم ئىگىلىك تىكلىگەنلەر مۇۋەپپەقىيەت قازانسا ھەم ئىشلەتكەن خىزمەتچىلىرى بىلەن بىر يىلدىن يۇقىرى ئەمگەك توختامى تۈزگەن بولسا، ئىككىلا تەرەپ توختام مۇددىتى بويىچە سۇغۇرتا تولۇقلىمىسىدىن بەھرىلىنەلەيدىكەن، تولۇقلىما ئۆلچىمىگە ئاساسەن، ئەمەلىي تاپشۇرغان ئىجتىمائىي سۇغۇرتىنىڭ %67كە تولۇقلىما بېرىلىدىكەن. تولۇقلىمىنىڭ مۇددىتى ئۈچ يىل بولىدىكەن.
</S>
</TEXT>
/BODY
/DOC