<DOC>
<DOCID>TIANSHAN.552963</DOCID>
<HEADER>
<CLASS>شىنجاڭ</CLASS>
<DATE>2016-09-26 12:45:03</DATE>
</HEADER>
<BODY>
<HEADLINE>
<S ID=50702>
ئويغاق ياشلارغا ‹‹سەھنە›› كەڭ تاشا
</S>
</HEADLINE>
<TEXT>
<S ID=50703>
 ئىمىنجان داۋۇت
</S>
<S ID=50704>
   ـ كۆرگەزمىگە تۇنجى قېتىم قاتنىشىشىڭىزمۇ؟
</S>
<S ID=50705>
   ـ ھەئە، كارخانىمىز يېڭى قۇرۇلغان بولغاچقا، بۇ قېتىم ‹‹سىناپ باقاي››، دەپ كەلگەن.
</S>
<S ID=50706>
   ـ تۇنجى قاتنىشىشىڭىز بولغاندىكىن، تەسىراتىڭىز خېلى چوڭقۇردۇ؟
</S>
<S ID=50707>
   ـ نېمىسىنى دەيسىز، ئاۋارە بولۇپ يۈرگىچە كەلمىسەم بوپتىكەن.
</S>
<S ID=50708>
   ـ قانداق دەيسىز؟!
</S>
<S ID=50709>
   ئىشقىلىپ، بۇ كۆرگەزمە مەن ئارزۇ قىلغاندەك ئەمەسكەن...
</S>
<S ID=50710>
   كۆرگەزمىنىڭ 2 – كۈنى مەلۇم مىللىي كارخانىچىنى زىيارەت قىلغىنىمدا، زىيارەت ئوبيېكتىنىڭ پارىڭى ‹‹ئويلىمىغان يەردىن›› چىقتى.
</S>
<S ID=50711>
قۇرۇلغىنىغا بىر يىلمۇ بولمىغان كارخانىنىڭ مۇشۇنداق خەلقئارالىق كۆرگەزمىگە دادىللىق بىلەن قاتنىشىشى، ھېچبولمىغاندا بىر ياش ئايال ئىگىلىك تىكلىگۈچىنىڭ ‹‹سىناپ باقماقچى›› بولۇشى مېنى سۆيۈندۈرگەن بولسىمۇ، ئۇنىڭ ھە دېگەندىلا كۆرگەزمىگە قاتناشقانلىقىغا پۇشايمان قىلىشى مېنى ئەجەبلەندۈردى.
</S>
<S ID=50712>
ئۇ كۆرگەزمىگە قانداق ئارزۇلار بىلەن كەلگەن بولغىيتى؟!
</S>
<S ID=50713>
كارخانىچى كۆرگەزمىگە نېمە ئارزۇدا قاتنىشىدۇ؟
</S>
<S ID=50714>
يېڭىلا قۇرۇلغان بىر مىللىي پۇقراۋى كارخانىنىڭ خەلقئارالىق كۆرگەزمە زالىدىن ئورۇن ئېلىشى يەنە نېمىدىن دېرەك بېرىدۇ؟
</S>
<S ID=50715>
بۇ سۇئاللارغا ھەر قانداق كارخانىچى ئۆز ئالاھىدىلىكى ۋە ئېھتىياجىنى چىقىش قىلىپ تۇرۇپ، ئوخشىمىغان نۇقتىدىن لايىقىدا جاۋاب بېرىدۇ.
</S>
<S ID=50716>
شۇ كۈنى شىنجاڭ خەلقئارا كۆرگەزمە مەركىزىنىڭ يېمەك – ئىچمەك زالىدا ئۇيغۇر نانلىرىنى كۆرگەزمە ئەھلىگە قىزغىنلىق بىلەن تونۇشتۇرۇۋاتقان يۈسۈپجان ئابدۇللانىڭ بۇ ھەقتىكى جاۋابى ماڭا بەكلا ياقتى. ئۇ شىنجاڭ ‹‹نانبەگ›› يېمەك – ئىچمەك تەرەققىيات چەكلىك شىركىتىنىڭ مەسئۇلى ئىكەن.
</S>
<S ID=50717>
يۈسۈپجان زىيارەت جەريانىدا ماڭا كۆرگەزمىگە قاتنىشىش مەقسىتىنى ‹‹بىز مۇشۇ سەھنە ئارقىلىق ئۇيغۇر خەلقىنىڭ نان مەدەنىيىتىنى دۇنياغا تونۇتماقچى›› دەپ چۈشەندۈرگەندە، دەسلەپ ئۇنى ‹‹سەل چوڭ گەپ قىلىۋاتامدۇ – قانداق؟›› دەپ ئويلاپ قالغانىدىم.
</S>
<S ID=50718>
   يۈسۈپجان ئابدۇللا ماڭا مۇنداق دېدى: ئاكام 3 – ئەۋلاد ناۋاي، ئۇنىڭ قاراقاش ناھىيە بازىرىدا ناۋايلىق قىلىۋاتقىنىغا 30 نەچچە يىل، نانلىرىغا ‹‹شىپالىق›› ماركىسىنى قوللىنىۋاتقىنىغا ئون نەچچە يىل بولدى.
</S>
<S ID=50719>
ئاكام چوڭلاردىن قالغان رېتسېپ بويىچە ناننىڭ تەمىنى ئىزچىل ساقلاپ كەلگەچكە، قاراقاشتا ماركىمىزمۇ خېلى تونۇلغان، نېنىمىزمۇ بەلگىلىك مۇقىم خېرىدارغا ئىگە بولغان.
</S>
<S ID=50720>
بىز 2014 – يىلى ئاپتونوم رايوننىڭ مۇسۇلمانچە يېمەكلىكلەر كۆرگەزمىسىگە قاتنىشىپ، تۇنجى قېتىملىق كۆرگەزمىنىڭ پايدىسىنى ناھايىتى ئوبدان كۆردۇق، كىشىلەر نېنىمىزنىڭ تەمىنى ماختاپ، ئۈرۈمچى بازىرىغىمۇ ئەكىرىشنى تەلەپ قىلىشتى.
</S>
<S ID=50721>
بىز قانداق قىلغاندا نېنىمىزنى ئۈرۈمچىگە، ھەتتا ئىچكىرى ئۆلكە، چەت ئەللەرگە يۈزلەندۈرگىلى بولىدۇ؟، دېگەن مەسىلە ئۈستىدە ئىزدەندۇق.
</S>
<S ID=50722>
ئاخىر ناننى پەقەت بىر يېمەكلىك سۈپىتىدىلا ئەمەس، بەلكى مەدەنىيەت سۈپىتىدە تەرەققىي قىلدۇرساق، ئاندىن بۇ مەقسەتكە يەتكىلى بولىدىغانلىقىنى ھېس قىلىپ، بۇ يىل 5 – ئايدا شىركەت قۇردۇق ھەم ‹‹نانبەگ›› ماركىسىنى قوللىنىپ، خوتەن ۋە ئۈرۈمچىدە ناۋايخانا ئاچتۇق.
</S>
<S ID=50723>
بۇ ناۋايخانىلار يۇقىرى دەرىجە، زامانىۋى ئۆلچەم ۋە قاتتىق تازىلىق تەلىپى ئاساسىدا ئىشقا كىرىشتۈرۈلۈۋېدى، نانلىرىمىز ئاممىنىڭ قىزغىن ياقتۇرۇشىغا ئېرىشىپ، ھەر كۈنى ئۆچرەت تۇرۇپ نان سېتىۋالىدىغان ھالەت شەكىللەندى.
</S>
<S ID=50724>
ھازىر نانلىرىمىز ئۆلچەملىك ئوراپ قاچىلىنىپ، ئىچكىرى ئۆلكىلەرگە، ھەتتا چەت ئەللەرگە ساياھەت، ئوقۇش ۋە خىزمەتكە بارىدىغانلار ئېلىپ ماڭىدىغان مۇھىم يېمەكلىككە ئايلاندى.
</S>
<S ID=50725>
   كۆرگەزمىگە نېمە مەقسەتتە قاتناشتىڭىز؟
</S>
<S ID=50726>
   بىز كۆرگەزمىگە 90 كۈن ساقلىغىلى بولىدىغان پىننە گۈلقەنتى نېنى، ياڭاق مېغىزى نېنى، بادام مېغىزى نېنى، قارا بۇغداي نېنى، قىزىلمۇچ نېنى، چىلان نېنى قاتارلىق پاتنېتلىق نانلىرىمىزنى قاتناشتۇردۇق.
</S>
<S ID=50727>
ئىككى كۈن ئىچىدە شاڭخەيلىك ۋە ئۆزبېكىستانلىق كارخانىچىلار بىلەن شۇ يەرلەردە تارماق شىركەت قۇرۇش ھەققىدە دەسلەپكى قەدەمدە مەسلىھەتلەشتۇق.
</S>
<S ID=50728>
بىز نانلىرىمىزنى ‹‹ئۇيغۇرنىڭ دۇنيانىڭ››، دېگەن نىشان بىلەن بازارغا يۈزلەندۈرۈۋاتىمىز.
</S>
<S ID=50729>
بۇنىڭدا نان مەدەنىيىتىمىزنى تېخىمۇ كەڭرى بازارغا يۈزلەندۈرۈشتىكى ئارزۇيىمىز بىۋاسىتە ئىپادىلەنگەن.
</S>
<S ID=50730>
بۇنىڭ ئۈچۈن، بىز ھەمكارلىققا ۋە تونۇلۇشقا ئېھتىياجلىق.
</S>
<S ID=50731>
مېنىڭچە، مۇشۇنداق خەلقئارالىق كۆرگەزمە دەل بىزنىڭ ھەمكارلىق ئورنىتىش، ماركىمىزنى تونۇتۇشنىڭ ئەڭ ياخشى ھەم كەڭرى سەھنىسى ھېسابلىنىدۇ.
</S>
<S ID=50732>
ماڭا ئوخشاش ياشلار ھەم ‹‹نانبەگ››كە ئوخشاش ‹‹ياش كارخانىلار›› ئۈچۈن ئېيتقاندا، بۇنداق خەلقئارالىق كۆرگەزمىنىڭ ئەھمىيىتى ناھايىتى زور.
</S>
<S ID=50733>
   زىيارەت جەريانىدا باشلانغۇچ مەكتەپ سەۋىيەسىگە ئىگە يۈسۈپجاننىڭ ئىگىلىكىنى ئارزۇسىدەك تەرەققىي قىلدۇرۇش ئۈچۈن، كارخانىچىلارنى تەربىيەلەش كۇرسلىرىغا قاتنىشىپ تەربىيەلىنىۋاتقانلىقىنى، سىچۈەن ئۇنىۋېرسىتېتىنى پۈتكۈزگەن، بەش خىل تىلنى ياخشى بىلىدىغان ئېرشات مەخسۇتنى شىركەت بازار ئېچىش بۆلۈمىنىڭ دىرېكتورلۇقىغا تەكلىپ قىلىپ ئىشلىتىۋاتقانلىقىنى بىلدىم.
</S>
<S ID=50734>
ئۇلار يىل ئاخىرىغىچە ئۈرۈمچىدىكى ناۋايخانىنى ئونغا يەتكۈزۈشنىڭ تەييارلىقىنى تاماملاپتۇ، يەنە خەلقىمىزنىڭ نان مەدەنىيىتى ۋە چايخانا مەدەنىيىتىنى دۇنياغا يۈزلەندۈرۈش ئۈچۈن، ھازىرقى زامانىۋى ئەندىزە بويىچە ئاپتونوم رايونىمىزنىڭ ھەر قايسى جايلىرىدىكى ساياھەت مەنزىرە نۇقتىلىرىدا ‹‹نانبەگ›› چايخانىسى ئېچىشنى پىلانلاپتۇ.
</S>
<S ID=50735>
كىشىنى تېخىمۇ ھاياجانلاندۇرىدىغىنى، ‹‹نانبەگ›› نانلىرىنىڭ ئاپتونوم رايونىمىزدىكى بىر قىسىم پويىز ئىستانسىلىرى ۋە نۆۋەتچى پويىزلاردا سېتىلىدىغان مۇسۇلمانچە يېمەكلىكلەر قاتارىدىن ئورۇن ئېلىشى بولۇپ، بۇ ئىش مەلۇم ۋاسىتىچى شىركەتنىڭ ئوتتۇرىغا چىقىشى بىلەن داۋاملىق كېڭىشىش باسقۇچىدا تۇرۇۋېتىپتۇ...
</S>
<S ID=50736>
   ياشلار جەڭگىۋار، ئىجادىي روھقا باي، كۆزىتىشكە ماھىر، يېڭىلىققا ئىنتىلىپ تۇرىدۇ.
</S>
<S ID=50737>
بۇ نۇقتىدىن ئېيتقاندا، ياشلار، يەنە كېلىپ ياش كارخانىچىلار جۇڭگو ئاسىيا – ياۋروپا كۆرگەزمىسىگە ئوخشاش خەلقئارالىق سەھنىلەرگە تېخىمۇ ئېھتىياجلىق بولىدۇ، مۇشۇنداق سورۇنلاردا ئۆز – ئارا كۆزەتكەندە، ئۆگەنگەندە، تەجرىبە ئالماشتۇرغاندا، چېنىققاندا، ئاندىن ئۆسۈپ يېتىلگىلى ۋە يېتىلىش، ئىلگىرىلەش پۇرسىتىگە ئېرىشكىلى بولىدۇ.
</S>
<S ID=50738>
يۈسۈپجان ئابدۇللانىڭ كۆرگەزمىگە قاتنىشىشتىكى پوزىتسىيەسى ۋە نىشانىدىن ئايانكى، بۇ خەلقئارالىق كاتتا كۆرگەزمە ئويغاق، يىراقنى كۆرىدىغان ياشلار ۋە ياش كارخانىچىلار ئۈچۈن كەڭتاشا ‹‹پۇرسەت سەھنىسى››، ئەمما ئۇنىڭ قىممىتى ۋە ئەھمىيىتىنى ھېس قىلالمىغانلار ئۈچۈن، ئۇ مەڭگۈ ‹‹پۇشايمان سەھنىسى›› بولۇپ قېلىۋېرىدۇ.
</S>
<S ID=50739>
‏
</S>
</TEXT>
/BODY
/DOC