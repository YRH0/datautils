<DOC>
<DOCID>TIANSHAN.530020</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-24 11:37:57</DATE>
</HEADER>
<BODY>
<HEADLINE>
<S ID=31307>
‹‹بەخت›› شىركىتىدە بەختىنى تېپىۋاتقانلار
</S>
</HEADLINE>
<TEXT>
<S ID=31308>
    پوسكام ناھىيەسىدە دېھقانلارنى بېيىش يولىغا يېتەكلەۋاتقان، ئۇلارنىڭ ئارزۇ – ئارمانلىرىنى روياپقا چىقىرىش يولىدا ئىزدىنىۋاتقان بىر قابىل ياش بار. ئۇ پوسكام ناھىيەسىنىڭ سەيلى يېزىسى بازار كەنتىدە قۇرۇلغان ‹‹بەخت›› كىيىم – كېچەك چەكلىك مەسئۇلىيەت شىركىتىنىڭ دىرېكتورى مۇھەممەد ئىمىن ئەخەت.
</S>
<S ID=31309>
   بىز 24 – ماي پوسكام ناھىيەسىگە كېلىپلا، ناھىيەلىك پارتكوم تەشۋىقات بۆلۈمىنىڭ كادىرى پاتىگۈل تۇرسۇندىن دېھقانلارنى ئىشقا ئورۇنلاشتۇرۇشتا كۆۋرۈكلۈك رول ئويناۋاتقان ‹‹بەخت›› كىيىم – كېچەك چەكلىك مەسئۇلىيەت شىركىتى ۋە ئۇنىڭ قۇرغۇچىسى مۇھەممەد ئىمىن ئەخەتنىڭ تەرىپىنى ئاڭلىغانىدۇق. بۇ شىركەتنىڭ تىككۈچىلىك ئۆيىگە كىرگىنىمىزدە، بىر خىل خىزمەت كىيىمى كىيگەن ئاياللار ئالدىراش كۆڭلەك تىكىۋاتقان ئىكەن. پۈتۈپ چىققان كۆڭلەكلەر شۇنچە سىپتا، يارىشىملىق بولۇپ، بۇ كۆڭلەڭلەر قەشقەر، خوتەن، ئۈرۈمچى قاتارلىق شەھەرلەردە توپ تارقىتىلىدىكەن. مۇھەممەد ئىمىن ئەخەتنىڭ ئېيتىشىچە، ئىلگىرى ئۇ يەكەن ناھىيەسىدە كىيىم – كېچەك سودىسى بىلەن شۇغۇللانغان ئىكەن، 2012 – يىلى پوسكام ناھىيە بازىرىدا 35 خىزمەتچىسى بار بىر تىككۈچىلىك دۇكىنى ئېچىپتۇ. ئۇ شارائىت پىشىپ يېتىلگەندە ئۆزىنىڭ يېزىسىدا شىركەت قۇرۇپ، يۇرتداشلىرىنى ئىشقا ئورۇنلاشتۇرۇپ، ئۇلار بىلەن تەڭ بېيىشنى ئويلاپ كەلگەن ئىكەن. ئۇنىڭ بۇ ئويىدىن خەۋەر تاپقان سەيلى يېزىلىق پارتكوم ئۇنى قوللاپ، 3770 كىۋادرات مېتىر يەرنى مۇھەممەد ئىمىن ئەخەتنىڭ ئىشلىتىشىگە ھەقسىز بېرىپتۇ. 2014 – يىلى مۇشۇ يەردە ‹‹بەخت›› كىيىم – كېچەك چەكلىك مەسئۇلىيەت شىركىتى رەسمىي قۇرۇلۇپتۇ، ھازىر بۇ شىركەتنىڭ خىزمەتچىسى 192 كىشىگە يېتىپتۇ.
</S>
<S ID=31310>
   بۇ شىركەت دېھقانلارنى ئىشقا ئورۇنلاشتۇرۇش، نامراتلارنى يۆلەشنى ئۆزىنىڭ مۇھىم خىزمەت مىزانى قىلىپ، سەيلى يېزىسىدىكى 95 نامرات دېھقاننى ئىشقا ئورۇنلاشتۇرۇپتۇ. سەيلى يېزىسىنىڭ خاڭدى كەنتىدىن كەلگەن 19 ياشلىق نۇربىيە كېرەم مۇنداق دېدى: دادام خېلى بۇرۇنلا تۈگەپ كەتكەن، ئۆيدە ئانام، مەن، ئىنىم ئۈچەيلەن تۆۋەن تۇرمۇش كاپالىتىگە تايىنىپ تۇرمۇش كەچۈرەتتۇق. ئانامنىڭ سىرتقا چىقىپ ئىشلىشىگە سالامەتلىكى يار بەرمەيتتى، ئىنىم ناھىيەلىك كەسپىي مەكتەپتە ئوقۇيتتى، شۇڭا بىز بەكلا قىيىنچىلىقتا قالغانىدۇق. بۇلتۇر 6 – ئايدا ئانام، 12 – ئايدا مەن بۇ يەرگە كېلىپ ئىشقا ئورۇنلاشتىم. ھازىر ئانام ئىككىمىز ئايدا 3000 يۈەنگە يېقىن كىرىم قىلىۋاتىمىز، بۇ كىرىم بىلەن تۇرمۇشىمىزدا كۆپ ياخشىلىنىش بولدى. ھازىر ئىنىمنىڭ ئوقۇش پۇلىنى تاپشۇرالماسلىقتىن ئەنسىرىمەيدىغان بولدۇق، يەنە ئايدا ئېشىنغان پۇلىمىز بىلەن ئىككى يىلغىچە يېڭى سالغان ئۆيىمىزنىڭ قەرزىنىمۇ تۈگىتەلەيدىكەنمىز.
</S>
<S ID=31311>
   زامانىۋى ئىگىلىك باشقۇرۇش، تىجارەت ئەندىزىسى بويىچە باشقۇرۇلۇۋاتقان بۇ شىركەت يەرلىكتىكى ئېشىنچا ئەمگەكچىلەرنى ئىش ئورنى بىلەن تەمىنلەپ، ئائىلىسىدە قىيىنچىلىقى بار دېھقانلارنىڭ ئىقتىسادىي كىرىمىنىڭ ئېشىشىغا تۈرتكە بولۇۋېتىپتۇ ھەم شىركەت خادىملىرىنىڭ كەسپىي ساپاسى ۋە ئىقتىدارىنى ئۆستۈرۈشكە كۈچەۋېتىپتۇ. بۇ يېزىنىڭ بازار كەنتىدىن كەلگەن تاجىگۈل ئۆمەر مۇنداق دېدى: بۇ شىركەتكە ئورۇنلىشىشتىن بۇرۇن، يەكەن ناھىيەسىدىكى كەسپىي تىككۈچىلىك ئورنىدا تەربىيەلەندىم، ھازىر ئۆز ئالدىمغا كۆڭلەك تىكەلەيدىغان بولدۇم. قىلغان ئىشىمغا قاراپ، ئايدا 1300 يۈەندىن 5000 يۈەنگىچە كىرىم قىلىۋاتىمەن. ئىشقا چۈشكەندىن بۇيان بىر كۈنمۇ قولۇمنىڭ بىكار قالغىنىنى بىلمەيمەن، كۈندە دېگۈدەك ھەر خىل زاكازلار كېلىپ تۇرىدۇ، بەزىدە زاكازنىڭ كۆپلۈكىدىن ئۈلگۈرەلمەي قالىمىز.
</S>
<S ID=31312>
   زىيارەت ئاخىرىدا مۇھەممەد ئىمىن ئەخەت مۇنداق دېدى: مەن كىچىكىمدىن سودىغا قىزىقاتتىم، 13 يېشىمدىن باشلاپ تىجارەتكە كىرىشكەنىدىم، كېيىن ئىشلىرىم يۈرۈشۈپ، كىچىك كارخانا قۇردۇم. پۇل تاپقاندىن كېيىن، يۇرتۇمنى، يۇرتۇمدىكى دېھقانلارنى بېيىتىشنى، شۇلار بىلەن تەڭ بەختىيار تۇرمۇشنىڭ پەيزىنى سۈرۈشنى كۆپرەك ئويلايدىغان بولدۇم. ‹‹بەخت›› شىركىتى قۇرۇلغاندىن كېيىن، شىركەتكە خادىم قوبۇل قىلىشتا يېزىدىكى نامرات دېھقانلارنى ئالدىن ئويلاشتىم. بۇنىڭدىن كېيىن تارماق شىركەت قۇرۇپ، سېتىش يوللىرىمنى يەنىمۇ كېڭەيتىپ، ناھىيەمىزنىڭ يېزا، كەنتلىرىدىكى ئېشىنچا ئەمگەكچىلەرنى كۆپلەپ ئىشقا ئورۇنلاشتۇرۇشنى ئويلىشىۋاتىمەن.
</S>
<S ID=31313>
‏
</S>
</TEXT>
/BODY
/DOC