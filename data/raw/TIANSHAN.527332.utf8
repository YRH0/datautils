<DOC>
<DOCID>TIANSHAN.527332</DOCID>
<HEADER>
<CLASS>شىنجاڭ</CLASS>
<DATE>2016-06-08 11:20:44</DATE>
</HEADER>
<BODY>
<HEADLINE>
<S ID=30053>
مىللەتلەر ئىناق – ئىتتىپاق، ئىچقويۇن – تاشقويۇن بولۇش — ‹‹ئالتۇن تاغ›› زېمىنىدىكى ئەڭ چىرايلىق گۈل
</S>
</HEADLINE>
<TEXT>
<S ID=30054>
ئالتاي ۋىلايىتىنىڭ ‹‹مىللەتلەر ئىتتىپاقلىقى – تەرەققىياتى يىلى›› توغرىسىدىكى ئالاھىدە خەۋەر
</S>
<S ID=30055>
مۇخبىرلىرىمىز جيا چۈنشيا، جاڭ تىڭ
</S>
<S ID=30056>
   ياۋروپاچە سېلىنغان داچا، ياپيېشىل دەل – دەرەخلەر، پاكىز، رەتلىك كوچىلار، ھەممە جايلاردا كۆرگىلى بولىدىغان مىللەتلەر ئىتتىپاقلىقىغا دائىر خىلمۇ خىل تەشۋىقاتلار ئالتاي ۋىلايىتىنىڭ ھەممە يېرىنى تېخىمۇ گۈزەل تۈسكە كىرگۈزگەنىدى. بۇ گۈزەللىك ئالتاينىڭ خاس تەبىئىي مەنزىرىسىدە ئىپادىلىنىپلا قالماستىن، يەنە مىللەتلەرنىڭ ئىچقويۇن – تاشقويۇن بولۇپ ئۆتۈشىدەك ئىجتىمائىي ئىناقلىقتىمۇ ئەكس ئېتىپ تۇراتتى.
</S>
<S ID=30057>
   مەكتەپلەردە ھەر مىللەت ئۆسمۈرلەر كىچىكىدىن بىللە ئويناپ، بىللە ئۆگىنىپ، بىللە ئۆسۈپ چوڭ بولۇپ، ئىچقويۇن – تاشقويۇن بولۇپ ئۆتۈشتەك مىللىي ھېسسىياتنى يېتىلدۈردى؛ يېزىلار، چارۋىچىلىق رايونلىرى، ئېتىز – ئېرىقلاردا ھەر مىللەت ئاممىنىڭ ئۆزئارا تېخنىكا ئۆگىتىشىپ، ئۆزئارا تېخنىكا يەتكۈزۈشۈپ، دېھقانچىلىق، باقمىچىلىقتا ئۆزئارا ياردەمدە بولۇۋاتقانلىقىنى ھەر ۋاقىت كۆرگىلى بولىدۇ؛ شەھەرلەردىكى پائالىيەت سورۇنلىرى ۋە باغچىلاردا، ھەر مىللەت ئامما بىرلىكتە ئۇسسۇل ئويناپ، بىرلىكتە چېنىقىپ، سەمىمىي سىردىشىپ، بىر ئائىلە كىشىلىرىدەك ئىناق كەيپىياتنى ياراتتى.
</S>
<S ID=30058>
   ‹‹بىز بىر ئائىلە كىشىلىرى››
</S>
<S ID=30059>
  9 – ئاپرېل ئالتاي شەھىرى قىزىل تاش بازىرىدىكى ئۇيغۇر گۈلجاۋات تاتارنىڭ ھويلىسىغا كېلىشىمگە بېشىغا كۆك ياغلىق چەگكەن، ئېگىز بويلۇق بىر ئايال چىقىپ مېنى قىزغىن كۈتۈۋالدى، ئۇ يېنىمدىكى لى خۇڭشيۇ بىلەن قۇچاقلىشىپ كۆرۈشكەندىن كېيىن، قازاقچە سۆزلەشكەچ ئۆيگە كىردى.
</S>
<S ID=30060>
   بۇ ئىككىيلەننىڭ ئۆيىنىڭ ئارىلىقى نەچچە يۈز مېتىرلا كېلىدىغان بولۇپ، بۇلارنىڭ بۇنداق قىزغىن كۆرۈشۈشىدىن ھەيران قالدىم.
</S>
<S ID=30061>
   بۇ مېنىڭ كىچىك ئاپام، بىز بىر ئائىلە كىشىلىرى! دېدى لى خۇڭشيۇ چۈشەندۈرۈپ.
</S>
<S ID=30062>
   لى خۇڭشيۇنىڭ بوۋىسى خېلى بۇرۇنلا تۆت قازاق يېتىم بالىنى بېقىۋېلىپ ئۆي – ئوچاقلىق قىلىپ قويغانىدى. گۈلجاۋاتنىڭ ئېرى جۇنۇس سادىق ئەنە شۇلارنىڭ ئىچىدىكى بىرى ئىدى. لى خۇڭشيۇنىڭ بوۋىسى بىلەن جۇنۇس ئارقا – ئارقىدىن ئۆلۈپ كەتكەن بولسىمۇ، بۇ ئۇرۇق – تۇغقانچىلىق مۇناسىۋىتى ھازىرغىچە داۋاملىشىۋېتىپتۇ.
</S>
<S ID=30063>
   ھەر يىلى چاغاندا كىچىك ئاپام ساڭزا سېلىپ ئەكىلىپ بېرىدۇ، بۇلتۇر ئۇنىڭ ئوغلى توي قىلغاندا مەن توي چاچقۇسىنى چاچتىم، دېدى لى خۇڭشيۇ. بۇ ئىككى ئائىلە ھېيت – بايرامدىن باشقا ۋاقىتلاردىمۇ باردى – كەلدى قىلىشىپ تۇرىدىكەن. بۇلتۇر گۈلجاۋات دوختۇرخانىدا يېتىپ داۋالانغاندا، لى خۇڭشيۇ ئۇنى بىر نەچچە قېتىم يوقلاپتۇ.
</S>
<S ID=30064>
   كۆپ مىللەت توپلىشىپ ئولتۇراقلاشقان ئالتاينى ئايلىنىپ، بۇ يەردە خەنزۇلار بىلەن ئاز سانلىق مىللەتلەر تۇرمۇشىنىڭ بىر گەۋدە بولۇپ يوغۇرۇلۇپ كەتكەنلىكىنى ھېس قىلدىم. قىزىل تاش بازىرىدىكىدەك ‹‹قوش تىل››دا، كۆپ تىلدا سۆزلىشىدىغان كىشىلەرنى ئالتايدا قەدەمدە بىر ئۇچراتقىلى بولىدۇ. ئالتاي ۋىلايەتلىك پارتكوم، مەمۇرىي مەھكىمە ئۇزاقتىن بۇيان مىللەتلەر ئىتتىپاقلىقىنى ئەڭ مۇھىم ئىش سۈپىتىدە تۇتتى. 2014 – يىلىدىن بۇيان، ئالتاي ۋىلايىتى مىللەتلەر ئىتتىپاقلىقى بويىچە ‹‹سەككىزنى ئىلگىرى سۈرۈش›› ئۈستىدە ئىزدىنىپ، مىللەتلەر ئىتتىپاقلىقىنى يەنىمۇ چوڭقۇرلاشتۇردى.
</S>
<S ID=30065>
   ‹‹چوڭقۇر رىشتە باغلاش، قوشماق بولۇش، قەلبلەرنى تۇتاشتۇرۇش››
</S>
<S ID=30066>
   قابا ناھىيەلىك 1 – باشلانغۇچ مەكتەپتە 1562 ئوقۇغۇچى بار بولۇپ، مىللەتلەر ئىتتىپاقلىقى چوڭ ئائىلىسى ھېسابلىنىدۇ. مەكتەپ رەھبەرلىكى ‹‹ئاز سانلىق مىللەتلەر بىلەن خەنزۇلار بىر ئائىلە كىشىلىرى›› تېمىسىدىكى قوشماق بولۇش پائالىيىتىنى قانات يايدۇرۇش ئارقىلىق مەكتەپتە 340 جۈپ بالا، مەكتەپ سىرتىدا 160 جۈپ بالا قول تۇتۇشۇپ قوشماق بولدى.
</S>
<S ID=30067>
   قابا ناھىيەلىك 1 – باشلانغۇچ مەكتەپنىڭ ئەخلاق – تەربىيە مۇدىرى جاڭ يۈچىن مۇنداق دېدى: قوشماق بولۇش پائالىيىتىدە ئۆزئارا ياردەم بېرىش، ئۆزئارا ئۆگىنىش، ئىتتىپاقلىشىپ دوستانە ئۆتۈشتەك ياخشى كەيپىيات يارىتىلىپلا قالماي، يەنە ھەر مىللەت بالىلىرى ئوتتۇرىسىدا بىر ئائىلە كىشىلىرىدەك چوڭقۇر رىشتە ئورنىتىلدى.
</S>
<S ID=30068>
   قابا ناھىيەلىك 1 – باشلانغۇچ مەكتەپنىڭ بۇ ئىشى ئالتاي ۋىلايىتىنىڭ مىللەتلەر ئىتتىپاق ئۆتۈش، چوڭقۇر رىشتە باغلاش، قوشماق بولۇش پائالىيىتىنىڭ ئىخچام كارتىنىسى.
</S>
<S ID=30069>
   ئورگان، مەكتەپ، كوچا باشقارمىسى، مەھەللە، زاۋۇت، كان – كارخانىلاردا ھەر مىللەت كىشىلىرى ياخشى خىزمەتداش، ياخشى ھەمراھ، ياخشى قوشنا بولۇپ، ئۆزئارا ياردەمدە بولدى؛ دېھقانچىلىق، چارۋىچىلىق رايونلىرىدا، ئاز سانلىق مىللەتلەر بىلەن خەنزۇلار كەنتلىرىدە ئاز سانلىق مىللەت كىشىلىرى بىلەن خەنزۇ ئامما، ‹‹ئۈچ ئەل›› پائالىيىتى خىزمەت گۇرۇپپىلىرى بىلەن ئاز سانلىق مىللەت نامرات ئاممىسى ئۆزئارا قوشماق بولۇپ، بېيىش تەجرىبىلىرىنى يەتكۈزۈشۈپ، تېخنىكا ئۆگىتىشىپ، قىيىنچىلىقلىرىنى تەڭ ھەل قىلىشتى.
</S>
<S ID=30070>
   ئالتاي ۋىلايەتلىك مىللەتلەر ئىتتىپاقلىقى خىزمىتى رەھبەرلىك گۇرۇپپىسى ئىشخانىسىنىڭ مۇئاۋىن مۇدىرى كۇاڭ گومىڭ مۇنداق دېدى: مەملىكەتلىك مىللەتلەر ئىتتىپاقلىقى – تەرەققىياتى بويىچە ئۈلگىلىك ۋىلايەت قۇرۇش پائالىيىتىدە، ئالتاي ۋىلايىتى ‹‹بەشنى ئۆگىنىش، بەشتە بەسلىشىش، بەشنى قولغا كەلتۈرۈش›› قاتارلىق بىر قاتار چوڭقۇر رىشتە باغلاش، قوشماق بولۇش پائالىيىتىنى قانات يايدۇرۇپ، ھېسسىيات ئالماشتۇرۇشنى چوڭقۇرلاشتۇرۇپ مىللەتلەر ئىتتىپاقلىقىدا ئاكتىپ كۈچ ھاسىل قىلدى.
</S>
<S ID=30071>
   بۇلتۇردىن بۇيان، قابا ناھىيەسى ھەر ئاينىڭ 1 – كۈنىنى ‹‹مىللەتلەر ئىتتىپاقلىقى كۈنى›› قىلىپ بېكىتىپ، ھەر ئايدا ئوخشىمىغان تېمىدا پائالىيەت ئۇيۇشتۇرۇپ، قوشماق بولغان كادىرلار بىلەن ئامما ئارىسىدا ‹‹ئالاقىلىشىپ، پىكىرلىشىپ رىشتە باغلاش››، ‹‹سىياسەت جەھەتتە ئۆزئارا ئۆگىنىپ رىشتە باغلاش››، ‹‹تېخنىكا جەھەتتە ئۆزئارا بەسلىشىپ رىشتە باغلاش›› قاتارلىق پائالىيەتلەرنى قانات يايدۇردى.
</S>
<S ID=30072>
   قابا ناھىيەلىك مىللەتلەر، دىن ئىشلىرى كومىتېتى پارتگۇرۇپپىسىنىڭ شۇجىسى دەي جۇڭخۇا مۇنداق دېدى: ناھىيە بويىچە مىللەتلەر ئىتتىپاقلىقى بويىچە قوشماق بولغانلار 8400 جۈپتىن كۆپرەك بولۇپ، 300 مەيداندىن كۆپرەك مەدەنىيەت ئارقىلىق يېقىنلىشىش پائالىيىتى ئۆتكۈزۈلۈپ، 20 مىڭ ئادەم/قېتىم قاتناشتى. ياخشى خىزمەتداش، ياخشى ھەمراھ، ياخشى يولداش، ياخشى قوشنا، ياخشى دوست بولۇش بارغانسېرى ئومۇمىي ئەھۋالغا ئايلاندى.
</S>
<S ID=30073>
   ‹‹بىر ئائىلىدىكىلەر ياخشى كۈن كەچۈرۈشى كېرەك››
</S>
<S ID=30074>
   ‹‹بىرەيلەن بېيىسا بېيىغان ھېسابلانمايدۇ، كۆپچىلىك بېيىسا ئاندىن باي بولغان ھېسابلىنىدۇ››. بۇرۇلتوقاي ناھىيەسىنىڭ يەتتە ئارال يېزىسىدىكى ‹‹شاڭرېن باقمىچىلىقى›› دېھقانلار كەسپىي ھەمكارلىق كوپىراتىپىنىڭ ئىشخانا تېمىدىكى بۇ خەتلەر كىشىنىڭ ئالاھىدە دىققىتىنى تارتاتتى.
</S>
<S ID=30075>
   ھەمكارلىق كوپىراتىپىدا ھازىر ئۇيغۇر، خەنزۇ، قازاق، خۇيزۇ، ئۇيغۇر، موڭغۇل قاتارلىق كۆپ مىللەتتىن بولغان 96 خىزمەتچى بار ئىكەن، بېقىلىۋاتقان كالا – قويلار نەچچە مىڭ تۇياققا يېتىدىكەن، پاي قوشقان مەبلەغ 13 مىليون يۈەندىن ئاشىدىكەن.
</S>
<S ID=30076>
   كۆپچىلىك بىر نىيەتتە ئىتتىپاقلىشىپ، تەڭ كۈچ چىقىرىپ، بىر مەقسەتتە بولۇپ، زىچ ئۇيۇشقاچقا، ھەمكارلىق كوپىراتىپىنىڭ ھازىرقى كۈنى بولدى، دېدى ھەمكارلىق كوپىراتىپىنىڭ كېڭەش باشلىقى تيەن شىرېن. ئۇنىڭ بۇ سۆزىگە ھەمكارلىق كوپىراتىپىنىڭ تەرەققىي قىلىپ زورىيىشىنىڭ سىرلىرى يوشۇرۇنغانىدى.
</S>
<S ID=30077>
   كوپىراتىپنىڭ خىزمەتچىسى قالى مۇنداق دېدى: يىل ئاخىرىدىكى قوشۇلغان پاينىڭ پايدىسىنى قوشقاندا، ھازىر يىللىق كىرىمىم 60 مىڭ يۈەن ئەتراپىدا بولۇۋاتىدۇ، ھەمكارلىق كوپىراتىپىنىڭ ياردىمىدە مەن بۈگۈنكىدەك ياخشى كۈنگە ئېرىشتىم.
</S>
<S ID=30078>
   ‹‹ھەر مىللەت خەلق بىر ئائىلە كىشىلىرى، بىر ئائىلە كىشىلىرىنىڭ ھەممىسى ياخشى كۈن كەچۈرۈشى كېرەك››، دېگەن بۇ سۆز ھازىر ئالتاي ۋىلايىتىنىڭ ھەر مىللەت كادىرلار، ئاممىنى ئىتتىپاقلاشتۇرۇپ، ئالغا ئىلگىرىلەشكە يېتەكلەشتىكى ئورتاق قىممەت ئىنتىلىشى بولۇپ قالدى.
</S>
<S ID=30079>
   لىدا پىيېربەي ئەسلىي بۇرچىن ناھىيەسىدىكى ئىش ئورنىدىن قالغان خىزمەتچى ئىدى. ئۇ ئىشنى يايما ئېچىشتىن باشلىغانىدى، جاپالىق تىرىشىش، سەمىمىي بولۇش، لەۋزىدە تۇرۇش نەتىجىسىدە، ئۇنىڭ تىجارىتى كۈنسېرى روناق تېپىپ، قول ھۈنەر بۇيۇملىرى چەكلىك مەسئۇلىيەت شىركىتىنى قۇردى. ھازىر بۇ شىركەت بۇرچىن ناھىيەسىنىڭ ھەر قايسى يېزا – بازارلىرىدا پىششىقلاش نۇقتىسى قۇرۇپ، شەھەر – يېزىلاردىكى نەچچە يۈز ھەر مىللەت خانىم – قىزلىرىنىڭ ئىشقا ئورۇنلىشىشىغا تۈرتكە بولدى. لىدا پىيېربەي ئەمەلىي ھەرىكىتى ئارقىلىق ئورتاق بېيىشنىڭ ھەقىقىي مەنىسىنى شەرھلەپ بەردى.
</S>
<S ID=30080>
   تەرەققىيات مىللەتلەر ئىتتىپاقلىقى – تەرەققىياتى خىزمىتىنىڭ مەۋقەسى، مىللىي رايونلاردىكى بارلىق مەسىلىلەرنى ھەل قىلىشتىكى ئاچقۇچ. كۇاڭ گومىڭ مۇنداق دېدى: ئالتاي ۋىلايىتى ھەر مىللەت ئامما ئىنكاس قىلغان گەۋدىلىك مەسىلىلەرگە ئاساسەن، 30 تۈرلۈك كونكرېت تەدبىرنى تۈزۈپ ھەم بىر – بىرلەپ ئەمەلىيلەشتۈرۈپ، ھەر مىللەت ئاممىنى ھەقىقىي رازى بولۇش تۇيغۇسىغا ئىگە قىلدى. ئالتاي ۋىلايىتى يەنە بىرلەشمە كەنتلەرنى ئورتاق قۇرۇش، كەنتلەرنى بىرلەشتۈرۈپ قۇرۇش قاتارلىق شەكىللەر ئارقىلىق ھەر مىللەت دېھقان، چارۋىچىلار ئارىسىدا ‹‹سىز مەندىن تېرىقچىلىقنى ئۆگىنىڭ، مەن سىزگە باقمىچىلىقنى ئۆگىتەي››، ‹‹سىز ماڭا تېخنىكا ئۆگىتىڭ، مەن سىزنى ئۇچۇر بىلەن تەمىنلەي›› دەيدىغان ئۆزئارا ئۆگىنىپ ئورتاق ئىلگىرلەيدىغان، ئۆزئارا ياردەم بېرىدىغان ياخشى كەيپىياتنى شەكىللەندۈرۈپ، دېھقان – چارۋىچىلارنىڭ ئورتاق تەرەققىي قىلىپ بېيىشىنى تېزلەتتى. 
</S>
</TEXT>
/BODY
/DOC