<DOC>
<DOCID>TIANSHAN.489553</DOCID>
<HEADER>
<CLASS>شىنجاڭ</CLASS>
<DATE>2016-01-19 10:40:46</DATE>
</HEADER>
<BODY>
<HEADLINE>
<S ID=3586>
ئالاھىدە سوۋغا، ئالاھىدە تىلەك
</S>
</HEADLINE>
<TEXT>
<S ID=3587>
      ئۆز خەۋىرىمىز: مەملىكەتلىك 13-نۆۋەتلىك قىشلىق تەنھەرىكەت مۇسابىقىسى يېتىپ كېلىش ئالدىدا، شىنجاڭنىڭ ھەر قايسى جايلىرىدىكى كىشىلەر تەشكىلىي كومىتېتقا سوۋغا تەييارلىغان بولۇپ، بۇ سوۋغىلار شىنجاڭ ئالىي مېھمانسارىيىنىڭ 9-نومۇرلۇق بىناسى زالىغا توشۇپ كەتتى، بۇنىڭ ئىچىدە ھۆسن خەت ۋە رەسىم ناھايىتى كۆپ بولۇپ، دېھقانلار رەسىمى، سۇ بوياق رەسىم، قاتما قۇم رەسىمى ۋە تاش رەسىمى بار، ئۇنىڭدىن باشقا قاپاق رەسىمى ۋە گۈرۈچ رەسىمىمۇ بار، يەنە قار لەيلىسى قورچىقى ۋە قىشلىق تەنھەرىكەت مۇسابىقىسى بەلگىسى كەشتىلەنگەن ياستۇق، ئاسقۇچ، پەلەي، دوپپا قاتارلىقلار بار، ھەربىر ئەسەر ناھايىتى سىپتىلىق بىلەن ئىشلەنگەن بولۇپ، بۇ ئەسەرلەردە ئەسەر ئىجادىيەتچىلىرىنىڭ قىشلىق تەنھەرىكەت مۇسابىقىسىگە بولغان ياخشى تىلەكلىرى ئىپادىلەنگەن.
</S>
<S ID=3588>
      ئۇزۇنلۇقى 13 مېتىر بولغان ئاسما زىلچا بۇ سوۋغىلار ئىچىدىكى ئەڭ چوڭ سوۋغا بولۇپ، ئۇنىڭغا ‹‹گۈزەل شىنجاڭدا جەم بولۇپ، قىشلىق تەنھەرىكەت مۇسابىقىسىدىن ئورتاق بەھرىمەن بولايلى›› دېگەن خەنزۇچە خەتلەر كەشتىلەنگەن.
</S>
<S ID=3589>
بۇنى ئۈرۈمچى ناھىيەسىدىكى قانات ئۇلۇغمان بىر ھەپتە ۋاقىت سەرپ قىلىپ لايىھەلەپ چىققان، 13 قازاق مىللىتىدىن بولغان كەشتىچى قىز بىر ئايدىن ئارتۇق ۋاقىت سەرپ قىلىپ كەشتىلەپ چىققان.
</S>
<S ID=3590>
      قۇمۇل شەھىرىدىكى تۆۋەن كاپالەتلىك ئاھالە رىسالەت داۋۇتنىڭ كەشتىسىمۇ ئالاھىدە جىلۋىلىنىپ تۇرىدىغان بولۇپ، بۇنىڭ ئۈستىگە ‹‹شىنجاڭ سىزنى قارشى ئالىدۇ›› دېگەن خەنزۇچە خەتلەر كەشتىلەنگەن، ئۇنىڭ ئاستىغا قار لەيلىسى قورچىقى كەشتىلەنگەن.
</S>
<S ID=3591>
رىسالەت داۋۇت: ‹‹بۇ نۆۋەتلىك قىشلىق تەنھەرىكەت مۇسابىقىسى شىنجاڭدا ئۆتكۈزۈلىدۇ، بۇ شىنجاڭ ئۈچۈن بىر خۇشاللىنارلىق ئىش، مەنمۇ بۇ تەنتەنىلىك ئىش ئۈچۈن ئازغىنە بولسىمۇ كۈچ چىقىرىش ئۈچۈن توردىن مەملىكەتلىك 13-نۆۋەتلىك قىشلىق تەنھەرىكەت مۇسابىقىسىنىڭ بەلگىسى ۋە قۇت بۇيۇمىنى ئىزدەپ تېپىپ كەشتىلەپ چىقتىم›› دېدى.
</S>
</TEXT>
/BODY
/DOC