<DOC>
<DOCID>TIANSHAN.537533</DOCID>
<HEADER>
<CLASS>مەملىكەت</CLASS>
<DATE>2016-07-28 15:33:35</DATE>
</HEADER>
<BODY>
<HEADLINE>
<S ID=35249>
شىزاڭ ئېگىزلىكىدە قەلبلەرنى ئىللىتقان دوختۇر لى سۇجى
</S>
</HEADLINE>
<TEXT>
<S ID=35250>
شىنخۇا ئاگېنتلىقى مۇخبىرى شۈ ۋەنخۇ
</S>
<S ID=35251>
   شىزاڭ ئاپتونوم رايونىنىڭ شىمالىدىكى يايلاقتا تۈن پەردىسى يېيىلغان چاغ ئىدى، 43 ياشلىق سۇڭ جياڭ ئۆيىنىڭ ئىشىكىگە يۆلىنىپ تۇرۇپ، ئۆزىگە ئەركىلەپ ئويناۋاتقان قوشكېزەك ئوغۇللىرىغا قاراپ تۇرۇپ: يەتتە يىل بولغان بولسىمۇ ئەينى يىلى تۇغۇتۇم قىيىن بولغاندا ‹‹شەپقەتچى مېنبا››نىڭ مېنى قارلىق دالىدا ئوپىراتسىيە قىلىپ، مېنىڭ ۋە ئىككى بالامنىڭ ھاياتىنى قۇتقۇزۇپ قالغانلىقىنى ھەرگىز ئۇنتۇيالمايمەن.
</S>
<S ID=35252>
   سۇڭ جياڭنىڭ ئۆيى شىزاڭ ئاپتونوم رايونىنىڭ شىمالىدىكى نيېرۇڭ ناھىيەسىدە.
</S>
<S ID=35253>
ئۇ تىلغا ئالغان ‹‹شەپقەتچى مېنبا›› (زاڭزۇ تىلىدا بۇدساتۋاغا ئوخشاش ياخشى دوختۇر دېگەن مەنىنى بىلدۈرىدۇ) شىزاڭ ھەربىي رايونى باش دوختۇرخانىسىنىڭ باشلىقى، سەييارە داۋالاش ئەترىتىنىڭ باشلىقى لى سۇجى شاۋجياڭ ئىدى.
</S>
<S ID=35254>
   شەندۇڭلۇق لى سۇجى شىزاڭ ئاپتونوم رايونىدا نەچچە ئون يىل دوختۇرلۇق قىلىش جەريانىدا قارلىق تاغ ۋە مۇز داۋانلاردىن ھالقىپ، ئېگىزلىك رېئاكسىيەسىنى يېڭىپ، ئاغرىقلارنى مېھرىبانلىق بىلەن داۋالاپ، ئۇلارنىڭ قەلبىنى ئىللىتتى.
</S>
<S ID=35255>
   20 – ئەسىرنىڭ 70 – يىللىرىدا ياشلىق جاسارىتى ئۇرغۇپ تۇرغان لى سۇجى 2 – ھەربىي تېببىي ئۇنىۋېرسىتېتىنى پۈتكۈزۈپ، شاڭخەي ‹‹چاڭخەي›› دوختۇرخانىسىغا تەقسىم قىلىندى.
</S>
<S ID=35256>
بىر كۈنى ئۇ شاڭخەي شەھىرىگە داۋالانغىلى كەلگەن شىزاڭ چېگرا مۇداپىئە ئەسكىرىدىن شىزاڭدا كېسەل يامراپ كېتىپ، نۇرغۇن كىشىنىڭ جېنىغا زامىن بولۇۋاتقانلىقىنى ئاڭلاپ يۈرىكى ئېچىشتى.
</S>
<S ID=35257>
ئۇ ئىلگىرىكىلەرنىڭ ياپون باسقۇنچىلىرىغا قارشى تۇرۇپ، ۋەتەننى مۇنقەرزلىكتىن قۇتقۇزۇش ئۈچۈن يۇرتىدىن ئايرىلىپ جەڭگە ئاتلانغانلىقى ھەققىدىكى تارىخنى ئەسلەپ، قەلبى مۇرەككەپ ھېس – تۇيغۇغا چۆمدى.
</S>
<S ID=35258>
شۇنىڭ بىلەن لى سۇجى شىزاڭ ئاپتونوم رايونىغا بېرىش نىيىتىگە كەلدى.
</S>
<S ID=35259>
ئۇ كۆپ ئويلانماي ئاتا – ئانىسىغا: مەن پارتىيەنى، دۆلەتنى، خەلقنى سۆيىمەن، دېگەن گەپنىلا قالدۇرۇپ قويۇپ يولغا چىقتى.
</S>
<S ID=35260>
   شىزاڭ ئاپتونوم رايونى ۋەتىنىمىزنىڭ غەربىي جەنۇبى چېگرا رايونىغا جايلاشقان تاغلىرى ئېگىز، يولى يىراق، ھاۋاسى شالاڭ جاي.
</S>
<S ID=35261>
بۇ يەردە ‹‹ھاياتلىق چەكلەنگەن رايون›› كۆپ.
</S>
<S ID=35262>
   دېڭىز يۈزىدىن ئېگىزلىكى 4500 مېتىردىن ئاشىدىغان ئاساسىي قاتلام ساقلىقنى ساقلاش ئەترىتىدە ئېگىزلىك رېئاكسىيەسىدىن نەپەس ئېلىش قىيىن بولۇش، باش يېرىلىپ كەتكۈدەك ئاغرىش دائىم كۆرۈلىدىغان ئەھۋال.
</S>
<S ID=35263>
‹‹ھەربىيلەر ۋەتەن ئۈچۈن، دوختۇرلار ئاغرىقلار ئۈچۈن ياشىشى كېرەك.
</S>
<S ID=35264>
مەن ھەربىي دوختۇر بولغانىكەنمەن، ئىككىلەنسەم بولمايدۇ››.
</S>
<S ID=35265>
لى سۇجى كېسەللىك بىلەن قەيسىرانە ئېلىشىپ، ئېگىزلىكتىكى ئاغرىقلارنى داۋالاش قىيىن بولۇش ئۆتكىلىنى بۆسۈپ تاشلاشنى نىيەت قىلدى.
</S>
<S ID=35266>
   شىزاڭنىڭ دېھقانچىلىق ۋە چارۋىچىلىق رايونلىرىدىكى كېسەللەرنى بىر قېتىملىق ئومۇميۈزلۈك تەكشۈرۈش ۋە كېسەل مەنبەسىنى ئېنىقلاش خىزمىتىدە، ئۇنىڭ يۈرىكى يەنە بىر قېتىم پۇچۇلاندى.
</S>
<S ID=35267>
شىزاڭ ئېگىزلىكىدە تۇغما يۈرەك كېسىلىنىڭ كۆرۈلۈش نىسبىتى ئىچكىرى ئۆلكىلەردىن ئىككى – ئۈچ ھەسسە يۇقىرى ئىدى، بوۋاقلاردا ئوكسېگىن يېتىشمەسلىك سەۋەپلىك نورمال يېتىلەلمەسلىك ۋە تۇغما كەمتۈكلۈك كۆپ كۆرۈلەتتى.
</S>
<S ID=35268>
   يۈرىكى قاتتىق ئېچىشقان لى سۇجى 20 يىلغا سوزۇلغان داۋالاش ئۆتكىلىگە ھۇجۇم قىلىش جەريانىدا، نەچچە يۈز قېتىم تەجرىبە ئىشلەپ قايتا – قايتا مەغلۇپ بولغان بولسىمۇ، تەتقىقاتىنى قەتئىي داۋاملاشتۇرۇپ، ئاخىر ‹‹دېڭىز يۈزىدىن ئېگىزلىكى 3500 مېتىردىن ئاشقان مۇھىتتا يۈرەك سوقۇشىنى توختاتماي يۈرەك ئىچىنى بىۋاسىتە كۆرۈپ ئوپىراتسىيە قىلىشقا بولمايدۇ›› دېگەن ھۆكۈمگە خاتىمە بەردى.
</S>
<S ID=35269>
   لى سۇجى ئىلمىي تەتقىقاتتا ئۇتۇق قازانغاندىن كېيىن، ئېگىزلىكتە قەرەللىك سەييارە كېسەل داۋالاپ، شىزاڭ خەلقىنىڭ قەلبىنى ئىللىتتى.
</S>
<S ID=35270>
   ئون نەچچە يىل ئىلگىرىكى قىش كۈنلىرىنىڭ بىرىدە، دېڭىز يۈزىدىن ئېگىزلىكى 5000 مېتىردىن ئاشىدىغان كۇرا تېغىدا شىۋىرغان چىقىپ، تېمپېراتۇرا نۆلدىن تۆۋەن 30سېلسىيە گىرادۇسقا چۈشۈپ قالدى.
</S>
<S ID=35271>
بىر داۋالاش ئەترىتى ئاتقا مىنىپ شىۋىرغاندا بانگوغا قاراپ يولغا چىقتى.
</S>
<S ID=35272>
بۇ لى سۇجى باشچىلىقىدىكى شىزاڭ ھەربىي رايونى باش دوختۇرخانىسىنىڭ داۋالاش ئەترىتى ئىدى.
</S>
<S ID=35273>
   قاتتىق شىۋىرغان ئۇلارنىڭ ئالدىنى توسۇپ تۇرسىمۇ، لى سۇجى زاڭزۇ خەلقىنىڭ ئۆزلىرىنىڭ يولىغا تەلمۈرۈپ تۇرغانلىقىنى ئويلاپ جىددىيلەشتى.
</S>
<S ID=35274>
   شۇنىڭ بىلەن لى سۇجى سەپداشلىرىنى ئاپتوموبىلدىن چۈشۈپ ئاپتوموبىلنى ئىتتىرىشكە سەپەرۋەر قىلدى...
</S>
<S ID=35275>
ئۇنىڭ سوقۇر ئۈچەي ئوپىراتسىيەسى قىلدۇرغىنىغا ئۇزاق بولمىغاچقا، ھالسىزلىنىپ قار دۆۋىسىگە باشچىلاپ يىقىلدى.
</S>
<S ID=35276>
سەپداشلىرى دەرھال ئۇنىڭغا ئوكسېگىن سۈمۈرگۈزدى، زىيادە ئاجىزلاپ كەتكەن لى سۇجى ئاران دېگەندە ھوشىغا كەلدى.
</S>
<S ID=35277>
   سەيياردە داۋالاش ئەترىتى جاپالىق يول يۈرۈپ بانگوغا يېتىپ باردى. دوختۇرلار ھېرىپ – چارچىغان بولسىمۇ، ئارام ئالماي دەرھال ئاممىنىڭ قان بېسىمىنى ئۆلچەپ، ئۇلارنى تەكشۈردى ھەم جىددىي، ئېغىر ۋە مۇرەككەپ ئاغرىقلارنىڭ ھەقسىز داۋالىنىشىغا ئىسپات چىقىرىپ بەردى.
</S>
<S ID=35278>
   ‹‹مېدىتسىنا قەلب ئارقىلىق قەلبلەرنى ئىللىتىدىغان پەن››.
</S>
<S ID=35279>
ھەر قېتىم داۋالاش ئاخىرلاشقاندا، زاڭزۇ ئامما دوختۇرلارغا خادا سوۋغا قىلاتتى، سېرىقماي سېلىپ چاي دەملەپ بېرەتتى، تېرە پەلەي سۇناتتى.
</S>
<S ID=35280>
   تولۇقسىز ئىستاتىستىكىغا ئاساسلانغاندا، شىزاڭ ھەربىي رايونى باش دوختۇرخانىسى يېقىنقى ئون نەچچە يىلدىن بۇيان نەچچە ئون مىڭ كىشىگە ھەقسىز داۋالىنىش كارتىسى تارقىتىپ بەرگەن؛ نەچچە مىڭ كىشىنىڭ تۇغما يۈرەك كېسىلىنى ئوپىراتسىيە قىلىپ ساقايتقان؛ لى سۇجى تەتقىق قىلىپ ياسىغان ئېگىزلىكتە كۆرۈلىدىغان كېسەللەرنى ئۈنۈملۈك داۋالايدىغان دورا سانسىز كىشىنى مەنپەئەتلەندۈرگەن...
</S>
<S ID=35281>
   لى سۇجى ئۆزىنىڭ دوختۇرلۇق قىلىش جەريانىدىكى ھېكايىلىرىنى ئاغزى – ئاغزىغا تەگمەي ھاياجانلىنىپ سۆزلىسىمۇ، ئائىلىسى تىلغا ئېلىنغاندا كەمسۆز بولۇپ قالىدۇ.
</S>
<S ID=35282>
   شىزاڭدىكى چېغىدا ئۇنىڭ بىلەن يېقىن سەپداشتەك ئۆتۈشىدىغان خوتۇنى گو شۇچىن دائىم بىرگە سەييارە داۋالاشقا باراتتى.
</S>
<S ID=35283>
قىزى لى نەن بولسا دادىسىدىن ئۇزاق مۇددەت ئايرىلىپ تۇرغاچقا، دادا مېھرىگە قانمىغانىدى.
</S>
<S ID=35284>
   لى نەن ئاخىر دادىسىنىڭ كۆڭلىنى چۈشەندى.
</S>
<S ID=35285>
‹‹بىز بىر ئائىلە كىشىلىرى ئەمدى بۇنداق ئايرىلىپ تۇرىۋەرسەك بولمايدۇ›› دېدى لى نەن.
</S>
<S ID=35286>
ئۇ ئوقۇش پۈتكۈزگەندىن كېيىن دادىسىنىڭ كەسپىگە ۋارىسلىق قىلىپ، شىزاڭ ئاپتونوم رايونىدا دوختۇر بولدى.
</S>
<S ID=35287>
   لى نەن شىزاڭ ئاپتونوم رايونىغا كەلگەندىن كېيىن، دائىم دادىسىغا ھەمراھ بولۇپ سەييارە داۋالاشقا باردى، دەم ئالغاندا دادىسى بىلەن مۇڭدىشىپ، ئۇنىڭ كۆڭلىنى ئاۋۇندۇردى...
</S>
<S ID=35288>
   لى سۇجى كۈلۈمسىرەپ تۇرۇپ مۇنداق دېدى: قىزىم دائىم سالامەتلىكىمنى ئاسرىشىمنى تاپىلايدۇ، ئۇ يەنە ماڭا نۇرغۇن كىيىم ئېلىپ بەردى.
</S>
<S ID=35289>
لېكىن مەن يەنىلا ھەربىي فورما كىيىشنى ياخشى كۆرىمەن...
</S>
</TEXT>
/BODY
/DOC