<DOC>
<DOCID>TIANSHAN.534633</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-14 11:31:01</DATE>
</HEADER>
<BODY>
<HEADLINE>
<S ID=33273>
يىراقتىن كەلگەن ئالاھىدە سوۋغا
</S>
</HEADLINE>
<TEXT>
<S ID=33274>
   تۇرسۇنجان ئابدۇرېھىم خەۋەر قىلىدۇ: يېقىندا ئاپتونوم رايونلۇق تۇرالغۇ ۋە شەھەر – يېزا قۇرۇلۇشى نازارىتىدىن بۇلتۇر پەيزاۋات ناھىيەسىنىڭ يېڭىمەھەللە يېزىسى ھادىرا كەنتىگە چۈشكەن خىزمەت گۇرۇپپىسىنىڭ باشلىقى دەن ۋەنيۇڭ بۇ كەنتكە كېلىپ، ئالاھىدە بىر سوۋغات بىلەن بۇ كەنتتىكى پېشقەدەم پارتىيە ئەزاسى قادىر ئۇلۇغ بوۋاينى يوقلىدى. بۇ ئالاھىدە سوۋغات ئۈچ جۈپ 48 – نومۇرلۇق ئاياغ ئىدى.
</S>
<S ID=33275>
   دەن ۋەنيۇڭ بۇلتۇر بۇ كەنتكە چۈشكەن خىزمەت گۇرۇپپىسىدىكىلەر بىلەن ئائىلە زىيارىتى قىلىش داۋامىدا، پېشقەدەم پارتىيە ئەزاسى قادىر ئۇلۇغ ئۇنىڭ دىققىتىنى تارتقانىدى. قادىر ئۇلۇغ 70 ياشتىن ئاشقان، قامەتلىك، پۇتى يوغان كىشى بولۇپ، ئۇنىڭ پۇتىغا 48 – نومۇرلۇق ئاياغ كېلەتتى، لېكىن بۇنداق ئالاھىدە نومۇرلۇق چوڭ ئاياغنى ناھىيە بازىرىدىن تاپقىلى بولمايتتى. بوۋاي يازنىڭ ئىسسىق كۈنلىرىدە ساپما كەش، قىش كۈنلىرى بولسا كونا بىر خۇرۇم ئاياغنى كىيەتتى، دەن ۋەنيۇڭ شۇ چاغلاردىلا ئۈرۈمچىگە دەم ئېلىپ بارغاندا قادىر ئۇلۇغنىڭ پۇتىغا لايىق ئاياغ ئالغاچ كېلىشنى كۆڭلىگە پۈكۈپ قويغانىدى.
</S>
<S ID=33276>
   لېكىن دەن ۋەنيۇڭ بۇلتۇر ئۈرۈمچىگە دەم ئېلىشقا تۆت قېتىم بارغان بولسىمۇ، بوۋاينىڭ پۇتىغا كېلىدىغان 48 – نومۇرلۇق ئاياغنى تاپالماي قۇرۇق قول قايتىپ كەلگەنىدى. بۇلتۇرقى بىر يىللىق ‹‹ئۈچ ئەل›› خىزمىتى ئاياغلىشىپ، دەن ۋەنيۇڭ ئۈرۈمچىگە قايتقاندىن كېيىنمۇ بوۋايغا ئاياغ ئىزدەشنى ئۇنتۇپ قالمىدى. ئۇ نۇرغۇن جايلاردىن 48 – نومۇرلۇق ئاياغنى ئىزدەپ يۈرۈپ، يېقىندا بىر سودا سارىيىدا 48 – نومۇرلۇق ئاياغدىن ئۈچ جۈپ بارلىقىنى ئاڭلاپ، دەرھال بېرىپ ھەممىنى سېتىۋالغانىدى.
</S>
<S ID=33277>
   دەن ۋەنيۇڭ بۇ ئاياغلارنى بوۋاينىڭ قولىغا بەرگەندە، بوۋاي ھاياجاندىن كۆزلىرىگە ياش ئالغان ھالدا، دەن ۋەنيۇڭغا ئارقا – ئارقىدىن رەھمەت ئېيتتى. دەن ۋەنيۇڭ ئۈرۈمچىگە قايتىپ بارغاندىن كېيىن، يەنە بوۋايغا بىر جۈپ ساپما كەش ئىزدەيدىغانلىقىنى ئېيتتى.
</S>
</TEXT>
/BODY
/DOC