<DOC>
<DOCID>TIANSHAN.544322</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-26 11:01:07</DATE>
</HEADER>
<BODY>
<HEADLINE>
<S ID=43366>
«سېغىز لاي» دا نۇرلانغان ھايات
</S>
</HEADLINE>
<TEXT>
<S ID=43367>
مۇيەسسەر ئاباھامىت، مۇكەررەم ئەمەت
</S>
<S ID=43368>
   كۇلالچىلىق خەلقىمىز ئارىسىدا ساپالچىلىق دەپمۇ ئاتىلىدۇ، ئۇ ھازىرغىچە داۋاملىشىپ كېلىۋاتقان ئەنئەنىۋى قول ھۈنەرۋەنچىلىك تۈرلىرىمىزنىڭ بىرى.
</S>
<S ID=43369>
زاماننىڭ تەرەققىي قىلىشى، تۇرمۇش بۇيۇملىرىنىڭ كۆپىيىشى بىلەن ئەۋلادمۇ ئەۋلاد ئىشلىتىلىپ كېلىۋاتقان ساپال بۇيۇملار ئىستېمال قىممىتىنى يوقىتىپ، كۇلالچىلىقنىڭ بازىرى بىر مەزگىل كاساتلاشقانىدى.
</S>
<S ID=43370>
مانا مۇشۇنداق ۋەزىيەتتە پارتىيە، ھۆكۈمەت كۇلالچىلىقنى قوغدىلىدىغان غەيرىي ماددىي مەدەنىيەت مىراسلىرى قاتارىغا كىرگۈزۈپ، ئۇنى ساقلاپ قىلىش ۋە تەرەققىي قىلدۇرۇش ئۈچۈن كۆپ كۈچ چىقاردى.
</S>
<S ID=43371>
مەركەز ۋە ئاپتونوم رايوننىڭ غەيرىي ماددىي مەدەنىيەت مىراسلىرىغا ئالاھىدە كۆڭۈل بۆلۈشى، ساياھەتچىلىكنىڭ تەرەققىي قىلىشى بىلەن كۇلالچىلىق قايتىدىن جانلىنىپ، يېڭى دەۋردە يېڭى تەرەققىياتلارغا ئېرىشتى.
</S>
<S ID=43372>
ئەنئەنىۋى ساپال بۇيۇملار يېڭى دەۋرگە لايىقلاشتۇرۇلۇپ سىپتا ۋە نەپىس ياسىلىپ، بۇرۇن پەقەت تۇرمۇش بۇيۇمى ئورنىدىلا ئىشلىتىلگەن بولسا، ھازىر تۇرمۇش بۇيۇمى، سەنئەت بۇيۇمى، مەدەنىيەت مىراسى سۈپىتىدە ئۇيغۇرلارنىڭ كۇلالچىلىق مەدەنىيىتىنى تونۇتۇشتا تېگىشلىك رول ئوينىماقتا.
</S>
<S ID=43373>
بولۇپمۇ كۇلالچىلىق قەشقەر قاتارلىق جايلاردا ئۆز ئالاھىدىلىكىنى يوقاتمىغان ئاساستا تەرەققىي قىلىپ، ئاپتونوم رايونىمىزنىڭ مەدەنىيەت مىراسلىرى ئىچىدىكى ‹‹كوزىر›› مەھسۇلاتقا ئايلاندى.
</S>
<S ID=43374>
   قەشقەر شەھىرىنىڭ كوزىچى يار بېشىدىكى كۇلالچىلىق بازىرى ۋە ئۇزاق يىللاردىن بۇيان كۇلالچىلار ئولتۇراقلاشقان كوزىچى يار بېشى مەھەللىسى قەشقەرگە كەلگەن ساياھەتچىلەر بارماي قالمايدىغان، ساياھەت، مەدەنىيەت بىرلەشتۈرۈلگەن ساياھەت مەنزىلگاھى بولۇپ قالدى.
</S>
<S ID=43375>
ئاقتۇ، يېڭىسار ناھىيەلىرىدىمۇ بىر قىسىم كۇلالچىلار ئاتا مىراس ھۈنەرگە ۋارىسلىق قىلىپ، كۇلالچىلىق مەدەنىيىتىمىزنىڭ تەرەققىياتىغا كۆپ كۈچ چىقاردى ھەم بۇ ئارقىلىق ئەمەلىي نەپكە ئېرىشتى.
</S>
<S ID=43376>
   ئاقتۇ ناھىيەسىنىڭ بارىن يېزىسى سايباغ كەنتىدىكى ھاجى ئەمەت كۇلالچىلىق بىلەن يول تاپقانلارنىڭ بىرى.
</S>
<S ID=43377>
ئۇ كۇلالچىلىقنىڭ 6 – ئەۋلاد ۋارىسى، ئۇ 13 يېشىدىن باشلاپلا ئاتىسىدىن كۇلالچىلىق ھۈنىرىنى ئۆگىنىشكە باشلىغانىدى.
</S>
<S ID=43378>
ئۇنىڭ ئانىسىمۇ ھاياتىنىڭ ئاخىرقى مىنۇتلىرىدا بۇ كەسىپنىڭ تۆت پەسىلنىڭ ھەممىسىدە ئاقىدىغان، جانغا ئەسقاتىدىغان كەسىپ ئىكەنلىكى، بۇ كەسىپنى ئەۋلادتىن – ئەۋلادقا مىراس قالدۇرۇشنى ئالاھىدە جېكىلىگەنىدى.
</S>
<S ID=43379>
ئانىسىنىڭ بۇ ۋەسىيىتى ئۇنىڭ كۇلالچىلىقنى ئىزچىل داۋاملاشتۇرۇشىدىكى ئاساسلىق سەۋەب ئىدى.
</S>
<S ID=43380>
   كۇلالچىلىقتا دەريا، كۆللەردىكى سېغىز لاي – لاتقىلار ئاساسلىق خام ماتېرىيال قىلىنىدۇ، ساپال بۇيۇم ياساش جەريانى ئاساسلىقى لاي ئېتىپ شەكىلگە كەلتۈرۈش، قۇرۇتۇش، رەڭ بېرىش، خۇمداندا پىشۇرۇش قاتارلىق تۆت باسقۇچنى ئۆز ئىچىگە ئالىدۇ.
</S>
<S ID=43381>
ساپال بۇيۇملار خۇمداندا يۇقىرى تېمپېراتۇرىدا پىشۇرۇلغاچقا، بۇنداق بۇيۇملارنىڭ ھېچقانداق زەھەرلىك تەركىبى قالمايدۇ، ئىشلەتكەندە سالامەتلىككە ھېچقانداق زىيان يەتكۈزمەيدۇ.
</S>
<S ID=43382>
ئۇنىڭدىن باشقا ساپال بۇيۇملاردا تاماق ئاسان سوۋۇيدۇ، ساپال قاچا – قۇچىلارنىڭ سىرتىغا قىززىق ئۆتمىگەچكە، ئائىلىلەردە ئىشلىتىشكە قولايلىق.
</S>
<S ID=43383>
ھازىر 43 يىلدىن بۇيان ئاتا مىراس كەسپىنى داۋاملاشتۇرۇپ كەلگەن ھاجى ئەمەتنىڭ پەرزەنتلىرىمۇ بۇ ھۈنەرنى پىششىق ئۆگىنىپ، كۇلالچىلىقنى تېخىمۇ تەرەققىي قىلدۇردى.
</S>
<S ID=43384>
   ئاقتۇ ناھىيەلىك پارتكوم، خەلق ھۆكۈمىتى مىللىي مەدەنىيەتنى راۋاجلاندۇرۇش، ئەنئەنىۋى ھۈنەر – سەنئەتكە ۋارىسلىق قىلىپ، ئاۋام تۇرمۇشىنى ياخشىلاش ئۈچۈن ھاجى ئەمەت ئائىلىسىنى زور كۈچ بىلەن قوللاپ، ئۇنىڭ ‹‹مىراس›› قول ھۈنەرۋەنچىلىك كەسپىي ھەمكارلىق كوپىراتىپىنى قۇرۇشىغا ياردەم بەردى.
</S>
<S ID=43385>
ھاجى ئەمەتنىڭ ئوغلى، ‹‹مىراس›› قول ھۈنەرۋەنچىلىك كەسپىي ھەمكارلىق كوپىراتىپىنىڭ كېڭەش مۇدىرى ئوبۇل تالىپ ھاجى كۇلالچىلىقنى تېخىمۇ تەرەققىي قىلدۇرۇش ئۈچۈن ئىچكىرى ئۆلكىلەرگە بېرىپ مەخسۇس تېخنىكا ئۆگىنىپ كەلدى ۋە يېڭى تىپتىكى توكلۇق خۇمدان سېتىۋېلىپ ئىشقا كىرىشتۈردى.
</S>
<S ID=43386>
توكلۇق خۇمدان ئىشقا كىرىشتۈرۈلگەندىن كېيىن، ئىلگىرىكى ساپال بۇيۇملار ئېتىلىپ كېتىش، تولۇق پىشماسلىق ۋە رەڭلىرى تەكشى بولماسلىق قاتارلىق مەسىلىلەر تولۇق ھەل قىلىندى.
</S>
<S ID=43387>
   ئەجدادلاردىن قالغان مىراس، قول ھۈنەرۋەنچىلىكىمىزنىڭ مۇھىم تەركىبىي قىسمى بولغان كۇلالچىلىقنىڭ قايتىدىن يۈكسىلىشى ئەتراپتىكى كىشىلەرگىمۇ تەسىر كۆرسىتىپ، ھاجى ئەمەتنىڭ شاگىرتلىرى كۈنسېرى كۆپەيدى.
</S>
<S ID=43388>
ئۇنىڭ ئائىلىسىدىكىلەردىن باشقا شۇ جايدىكى 65 ئارتۇق ئەمگەكچى كوپىراتىپقا ئىشقا ئورۇنلاشتى.
</S>
<S ID=43389>
ئاقتۇ ناھىيەلىك پارتكوم، خەلق ھۆكۈمىتى ھەر جەھەتتىن قوللىغاچقا، بۇ كوپىراتىپنىڭ تەرەققىياتىمۇ تېز بولدى.
</S>
<S ID=43390>
   بۇ كوپىراتىپقا ئىشقا ئورۇنلاشقان تۇرسۇن غوجى ئەسلىي ياغاچچى ئىدى، كوپىراتىپ قۇرۇلغاندىن كېيىن ساپال بۇيۇملارغا گۈل ئويۇپ، مۇقىم مائاشلىق بولۇپ قالدى، كىرىمىمۇ بۇرۇنقىدىن خېلىلا كۆپەيدى.
</S>
<S ID=43391>
   بۇ يىل ئۈرۈمچىدە ئۆتكۈزۈلگەن شىنجاڭ 4 – نۆۋەتلىك ‹‹يىپەك يولى›› مەدەنىيەت بۇيۇملىرى يەرمەنكىسىدە ‹‹مىراس›› قول ھۈنەرۋەنچىلىك كەسپىي ھەمكارلىق كوپىراتىپىنىڭ ساپال بۇيۇملىرى نەپىسلىكى، پاسونىنىڭ سەرخىل، گۈل ئويمىلىرىنىڭ ئۆزگىچىلىكى بىلەن ئېلىمىز ئىچى – سىرتىدىن كەلگەن يەرمەنكە ئەھلىنى جەلپ قىلدى.
</S>
<S ID=43392>
كۇلالچىلىقنىڭ 7 – ئەۋلاد ۋارىسى ئوبۇل تالىپ ھاجى خېرىدارلارغا ساپال بۇيۇملىرىنىڭ تۇرمۇشتىكى رولى ۋە پىششىقلاش جەريانىنى ئەستايىدىل چۈشەندۈردى، بەزى خېرىدارلار بۇ ‹‹يېشىل مەھسۇلات››نى ئىشلىتىش ئۈچۈن سېتىۋالسا، بەزىلەر زىننەت بۇيۇمى قاتارىدا سېتىۋېلىشتى.
</S>
<S ID=43393>
   ھاياتىنى سېغىز لاي ئارقىلىق مەنىگە ئىگە قىلغان، ئاتا ئىزىدىن توختىماي مېڭىۋاتقان مىللىي قول ھۈنەرۋەنچىلىك ۋارىسى ھاجى ئەمەتنىڭ تۈرلۈك ساپال بۇيۇملىرى خەلقئارالىق يەرمەنكىلەرگىمۇ قاتناشتۇرۇلۇپ، ھەرقايسى دۆلەت ۋە رايون خەلقلىرىنىڭ دىققىتىنى تارتتى.
</S>
<S ID=43394>
ئۇ ياسىغان ساپال بۇيۇملىرى ئائىلىلەرگە تىزىپ قويىدىغان سەنئەت بۇيۇمىغا، مەدەنىيەت خاسلىقىغا ئىگە ساقلاش بۇيۇمىغا ئايلاندى.
</S>
<S ID=43395>
ئۇنىڭ نامى يىراق – يېقىنغا تارقىلىپ، سودىسى كۈنسېرى ياخشىلاندى. ھۈنەرنىڭ خاسىيىتى بىلەن ھەرخىل يەرمەنكىلەرگە قاتنىشىپ، نۇرغۇن مۇكاپاتلارغا ۋە ‹‹كۇلالچىلىق شاھى›› دېگەن شەرەپلىك نامغا ئېرىشتى.
</S>
<S ID=43396>
ئۇنىڭدىن سىرت ‹‹ئۇيغۇر كۇلالچىلىق ھۈنەر – سەنئەت تېخنىكىسىنىڭ ۋارىسى›› دېگەن شەرەپكە ئېرىشتى.
</S>
<S ID=43397>
   ئوبۇل تالىپ ھاجىنىڭ دېيىشىچە، ئاقتۇ ناھىيەلىك پارتكوم، خەلق ھۆكۈمىتى ئۇلارنى ئىزچىل قوللاپ، ئاپتونوم رايونىمىز ۋە ئىچكىرى ئۆلكىلەردە ئۆتكۈزۈلگەن يەرمەنكىلەرگە قاتنىشىپ، دۆلەت ئىچى – سىرتىدا تونۇلۇپ بازار ئېچىشىغا پايدىلىق شارائىت يارىتىپ بېرىپتۇ.
</S>
<S ID=43398>
پارتىيە، ھۆكۈمەتنىڭ ئىلھام، مەدىتى بىلەن ئۇلار ئاپتونوم رايونىمىزدا ئۆتكۈزۈلگەن ھەر قېتىملىق مەدەنىيەت، ساياھەت كۆرگەزمىلىرىگە ئاكتىپ قاتنىشىپ، يول ئېچىپ ئىلگىرىلەۋېتىپتۇ ھەم كۇلالچىلىقتىن ئىبارەت غەيرىي ماددىي مەدەنىيەت مىراسىمىزنىڭ تونۇلۇشىغا تېگىشلىك ھەسسە قوشۇۋېتىپتۇ.
</S>
</TEXT>
/BODY
/DOC