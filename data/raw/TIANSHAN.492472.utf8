<DOC>
<DOCID>TIANSHAN.492472</DOCID>
<HEADER>
<CLASS>شىنجاڭ</CLASS>
<DATE>2016-01-25 11:26:21</DATE>
</HEADER>
<BODY>
<HEADLINE>
<S ID=5215>
ئاپتونوم رايونىمىز ماھىرلىرى تېز مۇز تېيىلىش مۇسابىقىسىدە ئىككى ئالتۇن مېدال، ئىككى مىس مېدالغا ئېرىشتى
</S>
</HEADLINE>
<TEXT>
<S ID=5216>
    سادىق ئىمىر خەۋەر قىلىدۇ: مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ 22 – يانۋار ئۆتكۈزۈلگەن ياشلار گۇرۇپپىسى بويىچە قىزلارنىڭ 1500 مېتىرغا تېز مۇز تېيىلىش مۇسابىقىسىدە ئۈرۈمچى كوماندىسىدىن خەن مېي، ياشلار گۇرۇپپىسى بويىچە ئوغۇللارنىڭ 5000 مېتىرغا تېز مۇز تېيىلىش مۇسابىقىسىدە شىخەنزە كوماندىسىدىن ۋۇ يۈ ئايرىم – ئايرىم چېمپىيون بولدى.
</S>
<S ID=5217>
خەن مېي 1 مىنۇت 59 سېكۇنت 04 نەتىجە بىلەن قىزلارنىڭ 1500 مېتىرلىق مەملىكەتلىك ياشلار رېكورتىنى بۇزۇپ تاشلىدى.
</S>
<S ID=5218>
    شۇ كۈندىكى چوڭلار گۇرۇپپىسى بويىچە ئەرلەرنىڭ 5000 مېتىرغا تېز مۇز تېيىلىش مۇسابىقىسى ۋە ئاياللارنىڭ 1500 مېتىرغا تېز مۇز تېيىلىش مۇسابىقىسىنىڭ ئالتۇن مېدالىنى ئايرىم – ئايرىم خاربىن كوماندىسىدىن ليۇ مىڭ بىلەن جاڭ خۇڭ ئالدى.
</S>
<S ID=5219>
    شۇ كۈندىكى تېز مۇز تېيىلىش مۇسابىقىسىدە، ئاپتونوم رايونىمىز ماھىرلىرىغا چوڭ ئۈمىد باغلانغانىدى، چۈنكى، شىنجاڭ تېز مۇز تېيىلىش كوماندىسىنىڭ ئەزالىرى ئۇزۇن يولدا مۇز تېيىلىش تۈرىدە ئۈستۈنلۈككە ئىگە بولۇپ، بىر نەچچە ماھىر مەملىكەت بويىچە ئالدىنقى سەۋىيەدە ئىدى.
</S>
<S ID=5220>
مۇسابىقىدىن ئىلگىرى ياشلار گۇرۇپپىسى بويىچە ئوغۇللارنىڭ 5000 مېتىرغا مۇز تېيىلىش ماھىرى ئالماس كەكەنباي، چوڭلار گۇرۇپپىسى بويىچە ئەرلەرنىڭ 5000 مېتىرغا مۇز تېيىلىش ماھىرى رەخىمباي تالابقاننىڭ مۇسابىقىدە ئالتۇن مېدال ئېلىش ئېھتىماللىقى چوڭ، دەپ قارالغانىدى.
</S>
<S ID=5221>
شۇغىنىسى، ئويلىمىغان يەردىن ئۇلارنىڭ ھەر ئىككىلىسى ئازراق سەۋەنلىك تۈپەيلىدىن ئالتۇن مېدالغا ئېرىشەلمىدى، ھەرھالدا رەخىمباي تالاپقان مىس مېدالغا، ئالماس كەكەنباي 4 – لىككە ئېرىشتى.
</S>
<S ID=5222>
    ياشلار ۋە چوڭلار گۇرۇپپىسى بويىچە ئاياللارنىڭ 1500 مېتىرغا تېز مۇز تېيىلىش تۈرىدە ئاپتونوم رايونىمىزنىڭ نامى چىققان ماھىرلىرى كەم ئىدى، مۇسابىقىدىن ئىلگىرى ئۇلاردىن ئانچە چوڭ ئۈمىد كۈتۈلمىگەنىدى.
</S>
<S ID=5223>
ئەمما، ‹‹كۆزگە ئىلمىغان پۇتقا چوماق›› دېگەندەك، شۇ كۈندىكى مۇسابىقىدە خەن مېي مۇنازىرە تەلەپ قىلمايدىغان ئۈستۈنلۈك بىلەن ھەممىنى بېسىپ چۈشۈپ، چېمپىيونلۇققا ئېرىشتى ھەم بۇ تۈردىكى مەملىكەت رېكورتىنى يېڭىلىدى.
</S>
<S ID=5224>
ئۈرۈمچى كوماندىسىدىن تيەن رۇينىڭ ياشلار گۇرۇپپىسى بويىچە قىزلارنىڭ 1500 مېتىرغا مۇز تېيىلىش مۇسابىقىسىدە مىس مېدالغا ئېرىشتى.
</S>
<S ID=5225>
‏    
</S>
</TEXT>
/BODY
/DOC