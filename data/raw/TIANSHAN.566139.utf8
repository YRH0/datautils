<DOC>
<DOCID>TIANSHAN.566139</DOCID>
<HEADER>
<CLASS>ئۈرۈمچى</CLASS>
<DATE>2016-11-21 10:17:53</DATE>
</HEADER>
<BODY>
<HEADLINE>
<S ID=60779>
تاجىگۈل بىلەن گۈەن شياۋۋىي قوشماق تۇغقانلاردىن بولۇپ، ئەتراپىدىكىلەرگە ئىللىقلىق يەتكۈزدى
</S>
</HEADLINE>
<TEXT>
<S ID=60780>
 «شىنجاڭ گېزىتى» مۇخبىرى مۇيەسسەر ئاباھامىت خەۋىرى، فوتوسى: 17-نويابىر ئۈرۈمچى شەھىرى تەڭرىتاغ رايونى ئىتتىپاق يولى داۋان شىمالىي يولى ئاھالىلەر كومىتېتىدا تىجارەتچى تاجىگۈل نەچچە يىلدىن بۇيان ئۆزىگە ئىزچىل ياردەم قىلىپ كېلىۋاتقان ئاھالىلەر كومىتېتىنىڭ شۇجىسى گۈەن شياۋۋىي بىلەن قوشماقلىشىپ تۇغقان بولدى.
</S>
<S ID=60781>
 تاجىگۈل ئەھەتھاجى بۇلتۇر 11-ئايدا ئۆزى تۇرۇشلۇق تەڭرىتاغ رايونى ئىتتىپاق يولىنىڭ داۋان شىمالىي يولىدا «مىليون زېمىن» ئۆي-مۈلۈك شىركىتىنى ھەمكارلىشىپ قۇرۇپ، شىركەت دىرېكتورلۇق ۋەزىپىسىنى ئۈستىگە ئالغان ئىدى.
</S>
<S ID=60782>
شىركەت يېڭى قۇرۇلغاندا رەسمىيەت بېجىرىش، ئىشلارنى يۈرۈشتۈرۈش قاتارلىق جەھەتلەردە نۇرغۇن قىيىنچىلىقلارغا ئۇچرىدى، بۇنى ئاڭلىغان ئاھالىلەر كومىتېتىنىڭ شۇجىسى گۈەن شياۋۋىي ئۇنىڭ رەسمىيەتلىرىنى تولۇقلاپ، بالدۇرراق ئىش باشلىشى ئۈچۈن يول كۆرسەتتى ھەم نۇرغۇن ئىشلاردا ئاسانلىق تۇغدۇرۇپ بەردى.
</S>
<S ID=60783>
گۈەن شياۋۋىي ھەر ۋاقىت ئۇنىڭدىن ھال-ئەھۋال سوراپ، خىزمەتلىرىگە يېتەكچىلىك قىلىپ تۇردى.
</S>
<S ID=60784>
بىر يىل ئىچىدە ھەر قايسى تەرەپلەرنىڭ يېقىندىن ياردىمىدە شىركەتمۇ جەمئىيەتتە بىر كىشىلىك ئورنىنى تىكلىۋالدى.
</S>
<S ID=60785>
 تەڭرىتاغ رايونى ئىتتىپاق يولى داۋان شىمالىي يولى ئاھالىلەر كومىتېتىدا 2047 نوپۇس، 5654 ئادەم بولۇپ، بۇلارنىڭ ئىچىدە يەرلىك نوپۇس 546، قالغانلىرى كۆچمە نوپۇسلار ئىدى.
</S>
<S ID=60786>
بۇ تەۋەلىكتىكى ئاھالىلەر ئىككى ئولتۇراق رايونىدىن سىرت، 152 كەپىلىك ئۆيدە ئولتۇرىدىغان بولۇپ، بۇ كەپىلىك ئۆيلەردە ئاساسەن ھەر جايدىن كەلگەن ھەر مىللەت ئاھالىلىرى ئىجارىگە ئولتۇراتتى.
</S>
<S ID=60787>
تەۋەلىكتىكى نوپۇسنىڭ %80ىنى ئۇيغۇرلار ئىگىلىگەچكە، گۈەن شياۋۋىي بۇ ئاھالىلەر كومىتېتىغا كەلگەندىن باشلاپ، كۈندە بىر جۈملە ئۇيغۇرچە ئۆگىنىشنى ئۆزىگە ۋەزىپە قىلغان، ئۇ ھازىر تۇرمۇشتىكى ئاددىي گەپلەرنى قىلالايدىغان، خەنزۇچە بىلمەيدىغان ئۇيغۇر قېرىنداشلاردىن ئۇيغۇرچە ئەھۋال سورىيالايدىغان بولدى.
</S>
<S ID=60788>
ئۇ ھەر ۋاقىت تەۋەلىكىدىكى كىشىلەرنىڭ ئەھۋالىنى سۈرۈشتە قىلىپ، ئۇلارنىڭ قىيىنچىلىقىنى ھەل قىلىش ئۈچۈن تىرىشتى.
</S>
<S ID=60789>
ئاقسۇدىن تولۇق ئوتتۇرىغا ئىمتىھان بېرىپ، ئۈرۈمچى شەھەرلىك 6-ئوتتۇرا مەكتەپكە ئوقۇشقا كەلگەن بۇزۆھرە قۇربان مۇشۇ تەۋەلىكتىن ئۆي ئىجارە ئېلىپ ئولتۇراتتى، ئۇنىڭ دادىسى تۇيۇقسىز كېسەل بولۇپ قالدى، ئائىلە قىيىنچىلىقى سەۋەبىدىن ئۇ ئوقۇشىنى داۋاملاشتۇرالماي قايتماقچى بولدى.
</S>
<S ID=60790>
بۇنى ئاڭلىغان گۈەن شياۋۋىي دەرھال ئۇ قىز بىلەن كۆرۈشۈپ، ئالىي مەكتەپكە ئۆتكىچە ئوقۇش پۇللىرىنى چىقىرىپ، تۇرمۇشىغا ياردەم بېرىدىغانلىقىنى ئېيتىپ، ئۇنى خاتىرجەم ئوقۇش مۇھىتىغا ئىگە قىلدى.
</S>
<S ID=60791>
 ئاپتونوم رايونلۇق پارتكوم 16-ئۆكتەبىر «مىللەتلەر ئىتتىپاقلىشىپ بىر ئائىلە كىشىلىرىدەك بولۇش» پائالىيىتى سەپەرۋەرلىك يىغىنى ئاچقاندىن كېيىن، گۈەن شياۋۋىي بىر يىلدىن بۇيان خۇددىي ھەدە-ئىنىلەردەك يېقىن ئۆتۈۋاتقان «مىليون زېمىن» ئۆي-مۈلۈك شىركىتىنىڭ دېرىكتورى تاجىگۈل ئەھەتھاجى بىلەن قوشماقلىشىپ تۇغقان بولدى ھەمدە بۇ ئىككى قېرىنداش بىرلىكتە ئەتراپىدىكى قىيىنچىلىقى ئېغىر، ياردەمگە مۇھتاج ھەر مىللەت خەلقىگە ياردەم قولىنى سۇنۇش توغرىسىدا مەسلىھەتلەشتى.
</S>
<S ID=60792>
ئۇ ئىككىسى تۇغقانلاشقاندا ھەدىسى تاجىگۈل ئىنىسى گۈەن شياۋۋىيغا دوپپا كىيگۈزۈپ قويدى.
</S>
<S ID=60793>
بىر يىلدىن بۇيان، تاجىگۈلنىڭ تىجارىتى خېلى ياخشى بولغاچقا ئىنىسىنىڭ خىزمىتىنى يېقىندىن قوللايدىغانلىقىنى، ئۇنىڭ كۆرسەتمىسى بويىچە تەۋەلىكتىكى ياردەمگە مۇھتاج كىشىلەرگە ياردىمىنى ئايىمايدىغانلىقىنى بىلدۈردى، شۇنداقلا ئىككىيلەن بىرلىكتە ھال سوراش بۇيۇملىرىنى ئېلىپ، قىيىنچىلىقى ئېغىر كىشىلەرنى يوقلىدى.
</S>
<S ID=60794>
 خېنەندىن شىنجاڭغا كېلىپ، كېرەكسىز نەرسە-كېرەكلەرنى يىغىپ سېتىپ تۇرمۇش كەچۈرۈۋاتقان سۇ دېيۈننىڭ شىنجاڭدا ئولتۇراقلاشقىنىغا 20 يىلدىن ئاشقان بولۇپ، ئۇ مۇشۇ تەۋەلىكتە بىر ئېغىز ئۆي ئىجارە ئېلىپ ئولتۇراتتى.
</S>
<S ID=60795>
ياشانغانسېرى ئۇنىڭ سالامەتلىكى تازا ياخشى بولالماي ساقسىز بولۇپ، يالغۇز بولغاچقا تۇرمۇشتا قىينىلىپ قالدى.
</S>
<S ID=60796>
ئۇ دائىم ئۆزىنى يوقلاپ تۇرىدىغان گۈەن شۇجىنىڭ ئۇيغۇر ھەدىسى تاجىگۈل بىلەن بىللە ئۆزىنى يوقلاپ كىرگىنىگە ئىنتايىن خۇش بولدى.
</S>
<S ID=60797>
تاجىگۈلمۇ بۇ بوۋايغا تېلېفون نومۇرىنى يېزىپ بېرىپ، ئۆزىنىڭمۇ دائىم ئۇنى يوقلاپ تۇرىدىغانلىقىنى، قانداق ئىشى بولسا تارتىنماي تېلېفون ئۇرۇشىنى تاپىلىدى.
</S>
<S ID=60798>
گۈەن شۇجى كەپىلىك مەھەللىگە كېلىۋېدى، تەۋەلىكتىكى ياشانغانلار، دۇكان ئاچىدىغان، ئۇششاق تىجارەت بىلەن شۇغۇللىنىدىغانلارنىڭ ھەممىسى «گۈەن شۇجىنىڭ تېلېفون نومۇرى بىزگە يادقا بولۇپ كەتتى، قانداق ۋاقىتتا قانداق ئىشىمىز چىقسا بىز ئۇنىڭغا تېلېفون قىلىپ ھال-ئەھۋالىمىزنى ئېيتىمىز، ئۇمۇ دەم ئېلىش كۈنى، كېچە-كۈندۈز دېمەي بىزنىڭ ھالىمىزغا يېتىدۇ، ھېيتلاردا ئۆيلىرىمىزگە ھېيتلاپ كېلىدۇ»، دەپ ئاغزى-ئاغزىغا تەگمەي ماختاپ كەتتى.
</S>
<S ID=60799>
ئۇلار يەنە راك كېسىلىگە گىرىپتار بولۇپ، دوختۇرخانىدا خىمىيەلىك داۋالاش ئېلىپ بېرىۋاتقان خاسىيەت خانىمنىڭ ئۆيدىكىلىرىدىن ھال سورىدى.
</S>
<S ID=60800>
خاسىيەت خانىمنىڭ كېلىنى قەدىرىيە تۇرسۇن قېيىنئانىسى كېسەل بولۇپ قالغاندىن بۇيان ئاھالىلەر كومىتېتىنىڭ دائىم ئۇلاردىن ھال سوراپ تۇرغانلىقىنى، ھەر جەھەتتىن ئائىلىسىگە ئاسانلىق تۇغدۇرۇپ بەرگەنلىكىنى ئېيتىپ، ئائىلىسىدىكىلەرنىڭ ئاھالىلەر كومىتېتىغا كۆپ رەھمەت ئېيتىدىغانلىقىنى بىلدۈردى.
</S>
<S ID=60801>
ئۇلار ئاخىرىدا يوپۇغا ناھىيەسىدىن ئۈرۈمچىگە كېلىپ بۇ تەۋەلىكتە ئىجارە ئۆيدە ئولتۇرۇۋاتقان 70 نەچچە ياشلىق موماي خەيرىنسا ئوسماننى يوقلىدى.
</S>
<S ID=60802>
بۇ موماي گۈەن شۇجىنى كۆرۈپ كۆز يېشى قىلدى.
</S>
<S ID=60803>
ئۇلار ئالتە جان بولۇپ، ئوغلى ئۇششاق تىجارەت قىلىش ئارقىلىق خوتۇنى، ئۈچ بالىسى ۋە ئاپىسىنى باققاچقا، موماينىڭ سالامەتلىكى تازا ياخشى بولمىغاچقا، ئائىلە قىيىنچىلىقى ئېغىر ئىدى.
</S>
<S ID=60804>
خەيرىنسا ئوسمان يىغلاپ تۇرۇپ مۇنداق دېدى: «بۇ يۇرتتا ئوغلۇمدىن باشقا ئۇرۇق-تۇغقىنىم يوق دەپ ئويلاپتىكەنمەن، شۇجى ئوغلۇممۇ دائىم مېنى يوقلاپ، بۇ يۇرتقا مۇساپىرلىقىمنى بىلدۈرمىدى.
</S>
<S ID=60805>
كۆزۈم ياخشى كۆرمىگەچكە، تالا-تۈزگە چىقالمايمەن، ئاھالىلەر كومىتېتىدىكىلەر مەندىن پات-پات ھال سوراپ، ھالىمىزغا يېتىپ تۇرىدۇ».
</S>
<S ID=60806>
 «مىليون زېمىن» ئۆي-مۈلۈك شىركىتىنىڭ دىرېكتورى تاجىگۈل ئەھەتھاجى مۇنداق دېدى: مەن گۇەن ئىنىم بىلەن قوشماقلىشىپ تۇغقان بولغىنىمدىن ئىنتايىن خۇشال بولدۇم.
</S>
<S ID=60807>
ھەر ئىككىمىزنىڭ ئىقتىسادىي ئەھۋالىمىز ياخشى، پارتىيە-ھۆكۈمەتنىڭ قوللىشى، ئاھالىلەر كومىتېتىنىڭ ھەر تەرەپتىن يېشىل چىراغ يېقىپ بېرىشى بىلەن شىركەتنىڭ تەرەققىياتىمۇ كۈندىن-كۈنگە ياخشى بولۇۋاتىدۇ، «ئەلدىن ئەلگە نەپ» دەپتىكەن، بىز ئىنىم بىلەن تەۋەلىكىمىزدىكى قىيىنچىلىقى بار ئاممىغا قولىمىزدىن كېلىشىچە ياردەم بېرىپ، ئىككىمىزنىڭ تۇغقانلىق مېھىر-مۇھەببىتىمىزنى ئەتراپقا تارىتىشنى ئويلاشتۇق.
</S>
<S ID=60808>
بۇنىڭدىن كېيىن قۇربىمنىڭ يېتىشىچە ئىنىمنىڭ كۆرسىتىپ بېرىشى بويىچە قىيىنچىلىقى بار ھەر مىللەت ئاممىسىنىڭ تۇرمۇش قىيىنچىلىقلىرىنى ھەل قىلىشىغا ياردەم بېرىپلا قالماي، ئوقۇشسىز قالغان بالىلارنىڭ ئوقۇشىنى داۋاملاشتۇرۇشى ئۈچۈنمۇ ياردىمىمنى ئايىمايمەن.
</S>
<S ID=60809>
 «مىللەتلەر ئىتتىپاقلىشىپ، بىر ئائىلە كىشىلىرىدەك بولۇش» پائالىيىتى پەقەت ئىدارە-ئورگانلاردىكى كادىرلار بىلەن قىيىنچىلىقى بار ئاممىنى تۇغقانلاشتۇرۇپ، ئۆزئارا ياردەم بېرىشنى ئىشقا ئاشۇرۇپلا قالماي، ھۈنەرۋەن كاسىپ ۋە تىجارەتچىلەرگىمۇ ئىجابىي تەسىر كۆرسىتىپ، جەمئىيەتكە ئاكتىپ ئېنېرگىيە تارقىتىپ، جۇڭخۇا مىللەتلىرىنىڭ ئۆزئارا مېھىر-مۇھەببەت يەتكۈزۈپ، ئۆزئارا ياردەم بېرىشتەك گۈزەل ئەنئەنىسىنى تېخىمۇ نۇرلاندۇردى.
</S>
</TEXT>
/BODY
/DOC