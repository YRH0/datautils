<DOC>
<DOCID>TIANSHAN.517549</DOCID>
<HEADER>
<CLASS>خەلقئارا</CLASS>
<DATE>2016-04-14 12:48:54</DATE>
</HEADER>
<BODY>
<HEADLINE>
<S ID=25170>
سۇدان ھۆكۈمىتى دارفۇر مەسىلىسىنى نېمە ئۈچۈن ئومۇمىي خەلقنىڭ قارار قىلىشىدا چىڭ تۇرۇۋالىدۇ؟
</S>
</HEADLINE>
<TEXT>
<S ID=25171>
   سۇداننىڭ غەربىي قىسمىدىكى دارفۇر رايونىدا فىرانسىيە زېمىنىغا تەڭ كېلىدىغان بۇ رايوننىڭ مەمۇرىي ئورنىنى بېكىتىشنى ئومۇمىي خەلقنىڭ ئاۋازىغا قويۇش 11 – ئاپرېل باشلاندى.
</S>
<S ID=25172>
بۇ مەزكۇر رايوندا 2003 – يىلى ئېغىر توپىلاڭ يۈز بەرگەندىن بۇيان تۇنجى قېتىم ئۆزىنىڭ مەمۇرىي ئورنىنى ئومۇمىي خەلقنىڭ ئاۋازىغا قويۇش بولۇپ، سۇدان ھۆكۈمىتىنىڭ ئۆكتىچى قوراللىقلىرى بىلەن ھازىرچە ئومۇميۈزلۈك تىنچلىقنى ئىشقا ئاشۇرۇلمايۋاتقان ئەھۋالدا تاللىغان يەنە بىر يولى، شۇنداقلا ئەلنىڭ قوللىشىنى قولغا كەلتۈرۈش ئارقىلىق دارفۇر رايونىنىڭ مۇقىملىقى ۋە تىنچلىقىنى ئىشقا ئاشۇرۇشتىكى تەدبىرى ھېسابلىنىدۇ.
</S>
<S ID=25173>
   ئومۇمىي خەلقنىڭ ئاۋازىغا قويۇش ئۈچ كۈن داۋاملىشىدۇ، دارفۇر رايونىدىكى سايلىغۇچىلار دارفور رايونىنىڭ ھازىرقى ئايرىش ھالىتىنى داۋاملىق ساقلاپ، بەش ئوبلاست بويىچە باشقۇرۇش كېرەكمۇ ياكى بىرلەشتۈرۈپ بىر چوڭ مەمۇرىي رايون قىلىش كېرەكمۇ دېگەنگە ئاۋاز بېرىپ قارار چىقىرىدۇ.
</S>
<S ID=25174>
مۇبادا سايلىغۇچىلار ئالدىنقى لايىھەگە قوشۇلسا، بۇ رايوندىكى بەش ئوبلاست سۇداننىڭ باشقا 12 ئوبلاستىغا ئوخشاشلا مەمۇرىي ئورۇنلۇق ئورنىدىن بەھرىمەن بولىدۇ، ھازىر بۇ رايونغا مەسئۇل بولۇۋاتقان ۋاقىتلىق ئاپپارات، يەنى ‹‹ئۆتكۈنچى ھاكىمىيەت ئاپپاراتى›› پات ئارىدا تارقىتىۋېتىلىدۇ.
</S>
<S ID=25175>
مۇبادا سايلىغۇچىلار كېيىنكى لايىھەگە قوشۇلسا، بۇ رايوندا يۈكسەك ئاپتونومىيەنى يولغا قويىدىغان ئاساسىي قانۇن كومىتېتى تەسىس قىلىنىپ، دارفۇر رايونىدا بىرلىككە كەلگەن مەمۇرىي ھوقۇق يۈرگۈزۈلىدۇ.
</S>
<S ID=25176>
   بۇ قېتىمقى ئومۇمىي خەلقنىڭ ئاۋازىغا قويۇش دارفۇر رايونىنىڭ تىنچلىق مۇساپىسىدىن ھازىرچە ئۈمىد قالمىغان، دارفۇر رايونىنىڭ ئىقتىسادىنى قايتىدىن گۈللەندۈرۈش توختاپ قالغان، يەنە كېلىپ ئامېرىكا قاتارلىق غەرب دۆلەتلىرى سۇداننى جازالاشنى تېخى بىكار قىلمىغان ئەھۋالدا ئۆتكۈزۈلدى.
</S>
<S ID=25177>
دارفۇر رايونىدا 2003 – يىلى ئېغىر توپىلاڭ يۈز بەرگەندە، بۇ جايدا ‹‹سۇدان ئازادلىق ھەرىكىتى›› بىلەن ‹‹ئادالەت ۋە باراۋەرلىك ھەرىكىتى››دىن ئىبارەت ئىككى ئاساسلىق ئۆكتىچى قوراللىقلىرى بار ئىدى.
</S>
<S ID=25178>
كېيىنچە توپىلاڭنىڭ كۈندىن – كۈنگە ئېغىرلىشىشى، تاشقى كۈچلەرنىڭ ئارىلىشىشى تۈپەيلىدىن، ئۆكتىچى قوراللىقلار بارغانسېرى كۆپىيىپ كەتتى، بۇنىڭ ئىچىدە ئەڭ دەسلەپكى ئىككى ئۆكتىچى قوراللىقلار ئىچىدىن ئايرىلىپ چىققانلارمۇ، قەبىلە قوراللىقلىرىدىن تەرەققىي قىلغانلارمۇ بار.
</S>
<S ID=25179>
بۇ ئۆكتىچى قوراللىقلارنىڭ ئاساسىي تەشەببۇسى ۋە تەلىپى ئوخشاش بولۇپلا قالماستىن، يەنە بەزىلىرى ھۆكۈمەت بىلەن تىنچلىق سۆھبىتى ئۆتكۈزۈشنى قوللىدى، بەزىلىرى تىنچلىق سۆھبىتى ئۆتكۈزۈشكە قارشى تۇردى ھەم قورال ئارقىلىق ئۆز مەقسىتىنى ئىشقا ئاشۇرۇشتا چىڭ تۇردى.
</S>
<S ID=25180>
   شۇڭا سۇدان ھۆكۈمىتى تىنچلىق مۇساپىسىدە مۇنداق ئىككى قىيىن تاللاشقا دۇچ كەلدى: بىرى، مۇبادا سۇدان ھۆكۈمىتى تىنچلىق سۆھبىتىگە قاتناشقان ئۆكتىچى قوراللىقلار بىلەن تىنچلىق كېلىشىمى ئىمزالىسا، قارشى تەرەپ بارلىق ئۆكتىچى قوراللىقلارغا ۋەكىللىك قىلالمىغاچقا تىنچلىق كېلىشىمىنىڭ ئۈنۈملۈك ئەمەلىيلىشىشى تەسكە توختايدۇ؛ مۇبادا سۇدان ھۆكۈمىتى تىنچلىق كېلىشىمىنى ئىمزالاشنى رەت قىلسا، بەزى غەرب دۆلەتلىرى ‹‹تىنچلىققا قارشى تۇردى›› دېگەن قالپاقنى كىيگۈزۈشى مۇقەررەر.
</S>
<S ID=25181>
ئون نەچچە يىلدىن بۇيان سۇدان ھۆكۈمىتى ئۆكتىچى قوراللىقلار بىلەن نەچچە قېتىم تىنچلىق كېلىشىمى ئىمزالىغانىدى. بۇنىڭ ئىچىدە، 2006 – يىلى ‹‹سۇدان ئازادلىق ھەرىكىتى (مىناۋى گۇرۇھى) بىلەن ئىمىزالىغان ‹‹دارفۇر تىنچلىق كېلىشىمى›› بىلەن 2011 – يىلى ‹‹ئازادلىق ۋە ئادالەت ھەرىكىتى›› بىلەن ئىمزالىغان ‹‹دارفۇر تىنچلىق دوھا كېلىشىمى›› مۇ بار. بىراق بۇ تىنچلىق كېلىشىمى دارفۇر رايونىغا تىنچلىق بەخش ئېتەلمىدى.
</S>
<S ID=25182>
باشقا ئۆكتىچى قوراللىقلارنىڭ بۇ كېلىشىمنى چەكلىگەنلىكى ۋە ئۇنىڭغا قارشى تۇرغانلىقى بۇنىڭدىكى مۇھىم سەۋەب.
</S>
<S ID=25183>
   يەنە كېلىپ، ئاز ساندىكى غەرب دۆلەتلىرى دارفۇر مەسىلىسى توغرىسىدا ھە دەپ داۋراڭ سېلىپ، دارفۇر رايونى ئۇرۇش جىنايىتى ۋە ئىنسانپەرۋەرلىككە قارشى چىقىش جىنايىتى ئۆتكۈزدى، دېگەننى باھانە قىلىپ، خەلقئارا جىنايى ئىشلار سوت مەھكىمىسىنىڭ سودىيەلىرى ئارقىلىق سۇدان زۇڭتۇڭى بەشىرنى تۇتۇش بۇيرۇقى چىقاردى.
</S>
<S ID=25184>
سۇدان ھۆكۈمىتى جەنۇبىي سۇداننىڭ مۇستەقىل بولغانلىقىغا قوشۇلغاندىن كېيىن، ئاز ساندىكى غەرب دۆلەتلىرى ۋەدىسىگە ئەمەل قىلماي، ئۇزاقتىن بۇيان داۋاملاشتۇرغان سۇداننى جازالاش قارارىنى ئەمەلدىن قالدۇرۇشنى رەت قىلدى ھەم دارفۇر مەسىلىسىنى باھانە قىلىپ، جازالاشنى داۋاملاشتۇرۇپ، سۇداننىڭ ئىقتىسادىي تەرەققىياتىنى ئېغىر دەرىجىدە چەكلەپ قويدى.
</S>
<S ID=25185>
   سۇدان ھۆكۈمىتى بۇلتۇرنىڭ ئاخىرىدا دارفۇر رايونىدا ئومۇمىي خەلقنىڭ ئاۋازىغا قويۇشنى جاكارلىغاندىن كېيىن، شۇ جايدىكى ئۆكتىچى قوراللىقلار شۇ ھامان بايانات ئېلان قىلىپ بۇنىڭغا قارشى تۇردى.
</S>
<S ID=25186>
ئامېرىكىمۇ ئومۇمىي خەلقنىڭ ئاۋازىغا قويۇشنى تەنقىدلەپ، شۇ جايدا تىنچلىق ئىشقا ئاشۇرۇلمىغان ئەھۋالدا ئومۇمىي خەلقنىڭ ئاۋازىغا قويۇشنى ئىشەنچلىك ئۆتكۈزگىلى بولمايدۇ، دەپ داۋراڭ سالدى.
</S>
<S ID=25187>
مۇشۇنداق بولسىمۇ، سۇدان ھۆكۈمىتى بۇ قېتىمقى ئومۇمىي خەلقنىڭ ئاۋازىغا قويۇشتا چىڭ تۇردى.
</S>
<S ID=25188>
   تەھلىلچىلەر مۇنداق دېدى: بۇ قېتىملىق ئومۇمىي خەلقنىڭ ئاۋازىغا قويۇش سۇدان ھۆكۈمىتى ئۈچۈن ئىجابىي ئەھمىيەتكە ئىگە.
</S>
<S ID=25189>
مۇبادا سايلىغۇچىلار بەس – بەستە ئاۋاز بەرسە، سايلىغۇچىلارنىڭ سۇدان ھۆكۈمىتىنى قوللايدىغانلىقىنى بىلدۈرىدۇ، بۇ ئۆكتىچى قوراللىقلارنىڭ مەلۇم دەرىجىدە چەتلىشىدىغانلىقىدىن دېرەك بېرىدۇ؛ مۇبادا ئومۇمىي خەلقنىڭ ئاۋازىغا قويۇش ئوڭۇشلۇق ئۆتكۈزۈلسە، سۇدان ھۆكۈمىتىنىڭ بۇ رايوندا ئۈنۈملۈك باشقۇرۇش – كونترول قىلىشنى يولغا قويغانلىقىنى، ئۆكتىچى قوراللىقلارنىڭ مالىمانچىلىق تۇغدۇرۇش ئىقتىدارىدىن مەھرۇم قېلىپ، دارفۇر رايونىنىڭ ئومۇمىي جەھەتتىن مۇقىملىقنى ئىشقا ئاشۇرغانلىقىنى ئىسپاتلاپ بېرەلەيدۇ؛ مۇبادا ئومۇمىي خەلقنىڭ ئاۋازىغا قويۇش نەتىجىسى يەنىمۇ ئەمەلىيلەشسە، سۇدان ھۆكۈمىتىنىڭ لەۋزىدە تۇرغانلىقىنى يەنە بىر قېتىم ئىسپاتلايدۇ ھەم خەلقئارادىكى ئوبرازىنى ياخشىلاپ، سۇدان ھۆكۈمىتىنىڭ خەلقئارانىڭ ياردىمىگە ئېرىشىپ، ھەر قايسى دۆلەتلەرنىڭ جازالاشنى ئەمەلدىن قالدۇرۇشىنى تەلەپ قىلىشىغا پايدىلىق بولىدۇ.
</S>
<S ID=25190>
   ھازىر ئاز ساندىكى غەرب دۆلەتلىرى تا بۈگۈنگىچە ئۆزىنىڭ بەشىر ھاكىمىيىتىگە تۇتقان مەيدانىنى ئۆزگەرتكىنى يوق، شۇ جايدىكى بەزى ئۆكتىچى قوراللىقلار يەنىلا قورالنى تاشلاپ، تىنچلىق مۇساپىسىگە قەدەم قويۇشنى رەت قىلىپ كېلىۋاتىدۇ، شۇنداقلا ھەر دائىم ھەربىي ھەرىكەت قوللىنىش ئېھتىمالىمۇ مەۋجۇت، سۇدان ھۆكۈمىتىنىڭ بۇ مەسىلىنى ئومۇمىي خەلقنىڭ ئاۋازىغا قويۇپ، دەسلەپكى مەقسىتىگە يەتكەن – يەتمىگەنلىكىنى داۋاملىق كۆزىتىشكە توغرا كېلىدۇ، شۇڭا، سۇدان ھۆكۈمىتى ئۈچۈن دارفۇر رايونىنىڭ مۇقىملىقى، تىنچلىقىنى ئىشقا ئاشۇرۇش مۈشكۈل ھەم ئۇزاق مۇددەتلىك ئىش.
</S>
<S ID=25191>
شىنخۇا ئاگېنتلىقى
</S>
</TEXT>
/BODY
/DOC