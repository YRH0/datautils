<DOC>
<DOCID>TIANSHAN.549697</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-18 12:37:01</DATE>
</HEADER>
<BODY>
<HEADLINE>
<S ID=49157>
يول ياسالدى، ھەممە ئىش ئاسانلاشتى
</S>
</HEADLINE>
<TEXT>
<S ID=49158>
سادىق ئىمىر
</S>
<S ID=49159>
   لوپ ناھىيەسىنىڭ ئاچچىق يېزىسى ئۇلۇغبەل كەنتىدىكى 62 ياشلىق دېھقان سەئىد مەتنۇرىنىڭ يول ھەققىدىكى تەسىراتى بەك چوڭقۇر ئىكەن، ئۇ ماڭا مۇنداق دېدى:
</S>
<S ID=49160>
   ــ ئائىلىمىزدە خوتۇنۇم، ئوغلۇم، كېلىنىم، نەۋرەم بولۇپ بەش جان بىللە تۇرىمىز، ــ دېدى سەئىد مەتنۇرى، ــ بىزنىڭ بۇ يەر تاغلىق رايون، ئاتا – بوۋىلىرىمىز سۇ، ئوت – چۆپ قوغلىشىپ ئولتۇراقلىشىپ، مۇشۇ زېمىندا ياشاپ كەپتىكەن، تاشيول ياسالمىغان چاغلاردا يېزا مەركىزى ۋە ناھىيە بازىرىغا بېرىش ئۈچۈن مەھەللىمىزدىن ئۆتىدىغان ئۆستەڭنى بويلاپ، ئات – ئۇلاغدا نەچچە سائەتلەپ يول يۈرەتتۇق، بازار كۈنلىرى ناھىيە بازىرىغا بارساق، شۇ كۈنى قايتىپ كېلەلمەي بىر كېچە قونۇپ قېلىشقا مەجبۇر بولاتتۇق.
</S>
<S ID=49161>
مەھەللىمىزدىن بىرەر جىددىي كېسەلنى دوختۇرخانىغا ئاپىرىش بەكلا قىيىن ئىدى، تولا چاغدا بۇنداق كېسەللەر ۋاقتىدا داۋالىنالماي، ۋاقىتسىز ئۆلۈپ كېتەتتى.
</S>
<S ID=49162>
1970 – يىلىنىڭ مەلۇم بىر كۈنى قوشنىمىز سەئىدنىساخاننىڭ تۇغۇتى قىيىنلىشىپ، جىددىي دوختۇرخانىغا ئاپىرىشقا توغرا كەلگەندە، تۆت – بەشىمىز ئۇ ئايالنى كۆتۈرۈپ، چىغىر يول بىلەن ناھىيە بازىرىغا ئېلىپ ماڭدۇق، يول ئۈستىدە ئۇ ئايال بولالمىدى، شۇنداق قىلىپ 20 نەچچە ياشلىق ئايال ۋاقىتسىز تۈگەپ كەتكەن ئىدى.
</S>
<S ID=49163>
   ــ 2006 – يىلى ئاسفالت يول مەھەللىمىزگە تۇتاشتۇرۇلغاندا، ــ دېدى سەئىد مەتنۇرى بىردىنلا ھاياجانلىنىپ، ــ بىز تولىمۇ خۇش بولدۇق، ئېسىمدە قېلىشىچە، شۇ چاغدا يول ياسىغانلار گۇما ناھىيەسىدىن كەلگەن بولۇپ، ئۇلارنىڭ ئارىسىدا ئۇيغۇرلاردىن باشقا، خەنزۇلارمۇ بار ئىدى، مەن خوتۇنۇمغا گۆشلۈك پولو ئەتكۈزۈپ، ئۆيىمىزدە ساقلاقلىق ئازراق قاقنى قوشۇپ، يول ياسىغۇچىلارغا ئاپىرىپ بەرگەنىدىم، ئۇ چاغدا گۆشلۈك پولو ئەڭ ئالىي تامىقىمىز ئىدى.
</S>
<S ID=49164>
   ــ يول ياسالغاندىن كېيىن، ــ دېدى سەئىد مەتنۇرى سۆزلىگەنسېرى ھاياجانلىنىپ، ــ كۈنىمىز كۈنسېرى ياخشىلىنىۋاتىدۇ، ئىلگىرى تېرىقچىلىققا تايىنىپ قورساقنىلا باقالايتۇق، قولىمىز پۇل كۆرمەيتى، كالا – قوي بېقىپ، سېتىپ پۇل قىلايلى دېسەكمۇ سېتىپ چىقىرالمايتۇق، ھازىر بۇ ئىشلار ئاسانلىشىپ كەتتى، ناھىيە بازىرىغا ئاپتوموبىلدا يېرىم سائەتتىلا بارالايدىغان بولدۇق، ئاغرىق – سىلاق بولۇپ قالساق، دوختۇرخانىغا ۋاقتىدا بېرىپ، كېسىلىمىزنى كۆرسىتەلەيمىز.
</S>
<S ID=49165>
بىزنى تېخىمۇ ئۈمىدلەندۈرگىنى مەھەللىمىزنىڭ ئاۋاتلىقى بولدى.
</S>
<S ID=49166>
يېقىنقى يىللاردىن بۇيان مەھەللىمىزگە ساياھەتچىلەر كۆپ كېلىدىغان بولدى. 2013 – يىلىدىن ئېتىبارەن، يېزىمىز سەھرا ئارامگاھلىرىنى راۋاجلاندۇرۇشنى زور كۈچ بىلەن قوللاۋاتىدۇ، مەھەللىمىزدىكى ئون ئائىلە سەھرا ئارامگاھى ئاچتى، ئۇلار يازدا ئۈچ – تۆت ئايدىلا 10 مىڭ يۈەندىن 20 مىڭ يۈەنگىچە پۇل تاپالايدۇ، سەھرا ئارامگاھى ئاچقان قوشنىمىز دائىم ئۆيىمىزنىڭ قوي، توخۇ، تۇخۇملىرىنى سېتىۋالىدۇ، يولنىڭ قولايلىقلىقىدىن ئائىلىمىزمۇ بىۋاسىتە نەپكە ئېرىشىۋاتىدۇ.
</S>
<S ID=49167>
   سەئىد مەتنۇرىنىڭ ئېيتىشىچە، ئاسفالىت يولنىڭ ياسىلىشى بىلەن، ئاچچىق يېزىسىدىكى بالىلارنىڭ مەكتەپكە بېرىپ – كېلىشىمۇ ئاسانلىشىپتۇ، ئىلگىرى يىراقراق كەنتتىكى بالىلار مەكتەپكە بېرىپ – كېلىش ئۈچۈن 10 نەچچە كىلومېتىر تاغ يولىنى پىيادە باساتتىكەن، ھازىر مەكتەپ ئاپتوموبىلىدا بېرىپ – كېلىدىغان بوپتۇ.
</S>
<S ID=49168>
   يېقىنقى يىللاردىن بۇيان، ئاچچىق يېزىسىدىكى ياشلاردىن سىرتقا چىقىپ ئىشلەپ، سودا – تىجارەت قىلىپ پۇل تاپىدىغانلارمۇ كۆپىيىپتۇ.
</S>
<S ID=49169>
شۇلارنىڭ قاتارىدا، سەئىد مەتنۇرىنىڭ ئوغلى ئىككى يىلدىن بۇيان دائىم تۇرپانغا بېرىپ ئىشلەيدىغان بوپتۇ، ئۇ بۇ يىل 5 – ئايدىن 8 – ئايغىچە 9000 يۈەن پۇل تېپىپ كەپتۇ، ئەمدى ئاكا – سىڭىل ئىككىسى شايار ناھىيەسىگە پاختا تەرگىلى بارىدىكەن.
</S>
<S ID=49170>
   بۇ يىل 5 – ئايدىن باشلاپ ئاچچىق يېزىسىدا بازار ئېچىلىپتۇ، ھەر چارشەنبە كۈنى بازار بولىدىكەن، بازاردا ھەممە نەرسە تېپىلىدىغان بولۇپ، بازار كۈنى خوتەن شەھىرىدىنمۇ سودىگەرلەر كېلىپ، ئاشخانا، دۇكان، يايما ئاچىدىكەن، ئۇلار بۇ يەردە يوق نەرسىلەرنى ئېلىپ كېلىپلا قالماي، بۇ يەرنىڭ ئالاھىدە يېزا ئىگىلىك مەھسۇلاتلىرىنى ئېلىپ كېتىپ، باشقا يەرلەرگە ئاپىرىپ ساتىدىكەن.
</S>
<S ID=49171>
   سەئىد مەتنۇرى زىيارەت ئاخىرىدا ماڭا مۇنداق دېدى: پارتىيە، ھۆكۈمەت بىزگە يېڭى يول ياساپ بەردى، كەنتىمىزدە ھەر كىم ئۆز ئۆيىنىڭ ئىشىك ئالدىدىكى 17 مېتىر يولنى ئاسراش، باشقۇرۇشقا مەسئۇل، ھازىر ئىشىك ئالدىمىزدىكى يولنى ئاسراش ھەممىمىزنىڭ ئاڭلىق ھەرىكىتىگە ئايلاندى.
</S>
<S ID=49172>
ئىككى – ئۈچ كۈننىڭ ئالدىدا ياغقان يامغۇردىن پەيدا بولغان لاي – لاتقىلىق ئېقىن يولنىڭ بەزى يەرلىرىنى بۇزۇۋەتكەن ئىكەن، بىز ئۆزلىكىمىزدىن تەشكىللىنىپ، لاي – لاتقىلارنى ئادالاپ، يولنى راۋانلاشتۇردۇق، بۇ يول ئۈزۈلۈپ قالسا بولمايدۇ، ئۇ بىزنىڭ بەخت يولىمىز.
</S>
</TEXT>
/BODY
/DOC