<DOC>
<DOCID>TIANSHAN.511670</DOCID>
<HEADER>
<CLASS>ئۈرۈمچى</CLASS>
<DATE>2016-03-21 19:08:25</DATE>
</HEADER>
<BODY>
<HEADLINE>
<S ID=21222>
ئۈرۈمچىلىكلەرنىڭ بەخت تۇيغۇسى نەدىن كەلدى؟
</S>
</HEADLINE>
<TEXT>
<S ID=21223>
 خالىدە ئوبۇل، رازىيە ئابلەت
</S>
<S ID=21224>
   2015 – يىللىق ‹‹جۇڭگودىكى ئون چوڭ بەختىيار شەھەر››نىڭ مۇكاپات تارقىتىش مۇراسىمىدا، ئۈرۈمچى شەھەرلىك پارتكومنىڭ مۇئاۋىن شۇجىسى، شەھەر باشلىقى ئىلھام سابىر ‹‹بەختىيار شەھەر›› دېگەن لوڭقىنى قولىغا ئېلىپ، تەسىراتىنى مۇنداق بايان قىلدى: مەيلى ئالتۇن مېدال، كۈمۈش مېدالغا ئېرىشەيلى، بۇ شەرەپلەرگە پۇقرالارنىڭ بىزگە بەرگەن يۇقىرى باھاسى سىڭگەن، بىزنى ھەممىدىن خۇشال قىلغىنى پۇقرالارنىڭ خىزمىتىمىزنى ئېتىراپ قىلىشى بولدى...
</S>
<S ID=21225>
   2015 – يىلى ئۈرۈمچى شەھىرىدىكى زىيارەت قىلىنغۇچىلارنىڭ بەخت تۇيغۇسىغا ئېرىشىش نىسبىتى %54.25 كە يېتىپ، مەملىكەتنىڭ ئومۇمىي سەۋىيەسىدىن 3.44 پىرسەنت پوئېنت يۇقىرى بولغانىدى.
</S>
<S ID=21226>
   بۇ يىل 7 – مارت مەركىزىي تېلېۋىزىيە ئىستانسىسىنىڭ 2 – قانىلىدا ‹‹2015 – 2016 – يىللىق جۇڭگونىڭ ئىقتىساد، تۇرمۇش ئەھۋالىنى تەكشۈرۈش سانلىق مەلۇماتىنى ئېلان قىلىش ۋە ئون چوڭ بەختىيار شەھەرنى مۇكاپاتلاش مۇراسىمى›› كۆرسىتىلىپ، ئۈرۈمچى، چاڭشا، ۋۇخەن، خېفېي، جېڭجۇ، لەنجۇ، خۇخوت، شىجياجۇاڭ، نەننىڭ ۋە نەنجىڭ قاتارلىق ئون شەھەرنىڭ ‹‹بەختىيار شەھەر›› بولۇپ باھالانغانلىقى ئېلان قىلىندى.
</S>
<S ID=21227>
تونۇشتۇرۇلۇشىچە، ئۈرۈمچى شەھىرىدە تارقىتىلغان تەكشۈرۈش جەدۋىلىنىڭ %97.3 ى يىغىۋېلىنغان بولۇپ، مەملىكەتنىڭكىدىن يۇقىرى بولغان.
</S>
<S ID=21228>
   بۇلتۇرقى تەكشۈرۈش جەدۋىلىدىكى 19 تۈر ئىچىدە ‹‹سىز ھازىرقى تۇرمۇشىڭىزغا قانداق قارايسىز؟
</S>
<S ID=21229>
›› دېگەن تۈرنىڭ ئىستاتىستىكىسىدا، پۈتۈن مەملىكەتتىكى زىيارەت قىلىنغۇچىلارنىڭ بەخت تۇيغۇسىغا ئېرىشىش نىسبىتى %50.81 كە يەتكەن، ئەمما ئۈرۈمچى شەھىرىدىكى زىيارەت قىلىنغۇچىلارنىڭ بەخت تۇيغۇسىغا ئېرىشىش نىسبىتى %54.25 كە يەتكەن.
</S>
<S ID=21230>
   تەكشۈرۈش نەتىجىسىگە ئاساسلانغاندا، ئۈرۈمچى شەھىرىدىكى زىيارەت قىلىنغۇچىلارنىڭ بەخت تۇيغۇسىغا ئېرىشىشىدىكى ئاساسىي ئامىللار ساغلاملىق ئەھۋالى، نىكاھ ئەھۋالى، مۇھىت تازىلىقىنى ئۆز ئىچىگە ئالغان بولۇپ، پۈتۈن مەملىكەتتىكى زىيارەت قىلىنغۇچىلارنىڭ تاللىشى بىلەن ئاساسەن ئوخشاش بولغان.
</S>
<S ID=21231>
ئۈرۈمچى شەھىرىدىكى زىيارەت قىلىنغۇچىلار ئېكولوگىيەلىك مۇھىتىنىڭ زور دەرىجىدە ياخشىلانغانلىقىنى، بولۇپمۇ ھاۋا سۈپىتىدىكى ئۆزگىرىشنىڭ مەملىكەت بويىچە باشقا شەھەرلەرنىڭ ئومۇمىي سەۋىيەسىدىن يۇقىرى بولغانلىقىنى تىلغا ئالغان.
</S>
<S ID=21232>
ئۈرۈمچى شەھىرىدىكى زىيارەت قىلىنغۇچىلار مەملىكەت بويىچە زىيارەت قىلىنغۇچىلارغا ئوخشاش كىرىم، كۈتۈنۈش ۋە داۋالىنىش قاتارلىق خەلق تۇرمۇشى مەسىلىلىرىدە يەنىلا قىيىنچىلىق بارلىقىنى، تۇرالغۇ ۋە مائارىپ جەھەتتىمۇ قىيىنچىلىقنىڭ گەۋدىلىك ئىكەنلىكىنى، ساغلام، بىخەتەر يېمەكلىككە تېخىمۇ ئېھتىياجلىق ئىكەنلىكىنى بىلدۈرگەن.
</S>
<S ID=21233>
   ئۇقۇشىمىزچە، ‹‹جۇڭگونىڭ ئىقتىساد، تۇرمۇش ئەھۋالىنى تەكشۈرۈش›› پىروگراممىسى 2006 – يىلىدىن باشلاپ مەركىزىي تېلېۋىزىيە ئىستانسىسى، دۆلەت ئىستاتىستىكا ئىدارىسى، جۇڭگو پوچتا گۇرۇھى شىركىتى، بېيجىڭ ئۇنىۋېرسىتېتى قاتارلىق ئورۇنلار بىرلىشىپ يولغا قويغان پىروگرامما بولۇپ، تەكشۈرۈش جەدۋىلى تارقىتىش ئۇسۇلى ئارقىلىق، ھەر يىلى 5000 پوچتاليوننى ھەرىكەتلەندۈرۈپ، 100 مىڭ ئائىلىگە جەدۋەل تارقىتىلىپ خەلق رايى سىنىلىدىكەن، تەكشۈرۈش دائىرىسى پۈتۈن مەملىكەتتىكى 104 شەھەر، 300 ناھىيەنى قاپلايدىغان بولۇپ، تەكشۈرۈش نەتىجىسىگە ئاساسەن، بەخت تۇيغۇسىغا چۆمگەن شەھەرلەر باھالىنىدىكەن.
</S>
<S ID=21234>
   ئوخشاشمىغان ئادەملەر ئوخشىمىغان ھېسسىياتتا بولىدۇ، ماددىي شارائىتنىڭ ياخشىلىنىشى، كىشىلەرنىڭ مەنىۋى دۇنياسىنىڭ خۇشاللىققا تولۇشى، بىخەتەرلىك تۇيغۇسىنىڭ يۇقىرى كۆتۈرۈلۈشى، كىشىلىك قەدىر – قىممەتنىڭ ئىپادىلىنىشى قاتارلىقلاردا ھېچقانداق ئادەم بەخت تۇيغۇسىنىڭ كونكرېت ئىپادىسىنى تەسۋىرلەپ بېرەلمەيدۇ، ئەمما ئۈرۈمچىلىكلەر ھەقىقىي بەختنى كۆرەلىدى ھەم ھېس قىلالىدى.
</S>
<S ID=21235>
   ئۇنداقتا، ئۈرۈمچىلىكلەرنىڭ بەخت تۇيغۇسى نەدىن كەلدى؟ بۇ ئاساسلىقى، بىر نەچچە يىلدىن بۇيان ئۈرۈمچى شەھىرىدىكى 800 مىڭ ھەر مىللەت ئاممىغا نەپ يەتكۈزگەن كەپىلىك مەھەللە ۋە كونا مەھەللىلەرنى ئۆزگەرتىش قۇرۇلۇشى؛ يېزىلارىكى ‹‹ئىككىنى ئولتۇراقلاشتۇرۇش›› قۇرۇلۇشى؛ پۈتۈن شەھەرنى قاپلىغان 528 كۆكتات ۋە يېزا ئىگىلىك قوشۇمچە مەھسۇلاتلىرىنى بىۋاسىتە سېتىش نۇقتىسى، 100 دىن ئارتۇق ‹‹كالا، قوي گۆشى بىۋاسىتە سېتىش نۇقتىسى››نىڭ تەسىس قىلىنىشى؛ شەھەرنىڭ يېشىللىق كۆلىمىنىڭ كېڭىيىپ، %40 تىن ئارتۇق يېرىنىڭ يېشىللىق بىلەن قاپلىنىپ، مەملىكەت بويىچە باغچىلاشقان رايوننىڭ بەرپا قىلىنىشى؛ دېڭىز – ئوكيانغا ئەڭ يىراق، قۇرغاق ۋە سۇ كەمچىل شەھەرنىڭ ئولتۇراقلىشىشقا مۇۋاپىق كېلىدىغان گۈزەل شەھەرگە ئايلىنىپ، مەملىكەت ئىچى – سىرتىغا تونۇلغانلىقى؛ شەھەر مۇھىتىنىڭ تېخىمۇ گۈزەل تۈسكە كىرگەنلىكى؛ بۇلتۇر يېزىلاردىكى بىر قەدەر نامرات ئاھالىلەرنىڭ ئەڭ تۆۋەن كىرىمى مەملىكەتنىڭ 2020 – يىلىدىكى نامراتلىقتىن قۇتۇلدۇرۇش ئۆلچىمىدىن 600 يۈەن ئاشۇرۇلۇپ، 4600 يۈەنگە يەتكۈزۈلگەنلىكى قاتارلىق ئەمەلىي نەتىجىلەردىن كەلگەن.
</S>
<S ID=21236>
   مەركەزنىڭ شىنجاڭ خىزمىتى سۆھبەت يىغىنى ئېچىلغاندىن بۇيان پارتىيە مەركىزىي كومىتېتىنىڭ غەمخورلۇقى، ئاپتونوم رايونلۇق پارتكومنىڭ رەھبەرلىكى ۋە ياردىمىدە، ئۈرۈمچى شەھىرى ھەر مىللەت كادىرلار ۋە ئاممىنى ئىتتىپاقلاشتۇرۇپ، تۈرلۈك ئىشلارنىڭ ھالقىما تەرەققىياتىنى ئىلگىرى سۈرۈپ، گەۋدىلىك نەتىجىلەرنى قولغا كەلتۈردى.
</S>
<S ID=21237>
تېز سۈرئەتلىك ئاممىۋى قاتناش ۋاسىتىسى بولغان BRT نى ئېلىپ ئېيتساق، ئۇنىڭغا سەپلەنگەن ئاپتوبۇس، بېكەت قاتارلىقلار ئاممىنىڭ ئېھتىياجىغا ئاساسەن لايىھەلەنگەن.
</S>
<S ID=21238>
‹‹كاتەكچە›› شەكىللىك يول قۇرۇلۇشى تاشقى ئايلانما يولىنىڭ ئىقتىدارىنى مۇكەممەللەشتۈرۈپ، ئاساسىي رايونلاردا يول يۈرۈش نىسبىتىنى %30، ئەتراپتىكى رايونلاردا يول يۈرۈش نىسبىتىنى %50 يۇقىرى كۆتۈردى.
</S>
<S ID=21239>
45 مىليارد 400 مىليون يۈەن مەبلەغ سېلىنغان، ‹‹كۆمۈرنى يېقىلغۇ قىلىشتىن گازنى يېقىلغۇ قىلىشقا ئۆزگەرتىش›› قۇرۇلۇشىنى مەركەز قىلغان 126 ئاتموسفېرا بۇلغىنىشىنى تۈزەش تۈرىدە، ئاساسىي مەركىزىي رايونلاردا تەبىئىي گازنى يېقىلغۇ قىلىش تاماملىنىپ، ئاتموسفېرا بۇلغىنىشىنى تۈزەش نەتىجىلىرى ئۈزلۈكسىز مۇستەھكەملىنىپ، ھاۋا سۈپىتى زور دەرىجىدە ياخشىلاندى.
</S>
<S ID=21240>
2015 – يىلى 313 كۈن ھاۋا ئوچۇق بولدى... مانا بۇمۇ ئۈرۈمچى شەھىردىكى ھەر مىللەت ئاممىنىڭ بەخت كۆرسەتكۈچىنى يۇقىرى كۆتۈرۈپ، شەھەرنىڭ ئوبرازى ۋە دەرىجىسىنى ئۆستۈردى.
</S>
<S ID=21241>
ھەر مىللەت ئاممىنىڭ ئىتتىپاقلىشىپ كۈرەش قىلىشى، گۈزەل يۇرت – ماكان قۇرۇش ئارزۇسىنىڭ تۈرتكىسى ۋە ھۆكۈمەتنىڭ خىزمەتلىرىگە بەرگەن يۇقىرى باھاسى نەتىجىسىدە، مەركىزىي شەھەر شەرەپلىك ھالدا مەملىكەت بويىچە ‹‹ئون چوڭ بەختىيار شەھەر›› قاتارىدىن ئورۇن ئالدى.
</S>
<S ID=21242>
   ئۈرۈمچى شەھەرلىك پارتكوم، خەلق ھۆكۈمىتى ئامما نېمىگە كۆڭۈل بولىدۇ؟
</S>
<S ID=21243>
دېگەن مەسىلىنى خىزمەتنىڭ باشلىنىش نۇقتىسى ۋە مەۋقەسى قىلىپ، ئاممىغا نەپ يەتكۈزەلەيدىغان چوڭ سىياسەت – تەدبىرلەرگە ئەھمىيەت بېرىپ، شەھەر ۋە يېزا – بازارلاردىكى ئاممىنىڭ بەخت تۇيغۇسىغا بولغان پەرقى، جەمئىيەتتىكى ئوخشىمىغان قاتلامدىكى كىشىلەرنىڭ بەخت كۆرسەتكۈچىگە كۆڭۈل بۆلۈپ، ئاممىنى تېخىمۇ كۆپ بەخت تۇيغۇسى ۋە ئېرىشىش تۇيغۇسىغا ئىگە قىلدى.
</S>
<S ID=21244>
   ئۈرۈمچى شەھىرى ئۇدا ئالتە يىل ‹‹خەلق تۇرمۇشى قۇرۇلۇشى››نى داۋاملاشتۇرۇپ، ئىشچى – خىزمەتچىلەرنىڭ چۈشىنىشى ۋە ياردىمىنى قولغا كەلتۈردى.
</S>
<S ID=21245>
ھەر يىلنىڭ بېشىدا ئوتتۇرىغا قويۇلغان خەلق تۇرمۇشى قۇرۇلۇشلىرى يىل ئاخىرىغىچە ئەمەلىيلىشپ بولدى.
</S>
<S ID=21246>
مانا بۇلارمۇ ئۈرۈمچى شەھەر ئاھالىلىرىنى بەخت تۇيغۇسىغا ئېرىشتۈرىدىغان ئامىللارنىڭ بىرى.
</S>
<S ID=21247>
ئۈرۈمچى شەھىرىدە داۋاملىشىۋاتقان ‹‹خەلق تۇرمۇشى›› قۇرۇلۇشى شەھەر ئاھالىلىرىنى داۋاملىق بەخت تۇيغۇسىغا ئىگە قىلماقتا.
</S>
</TEXT>
/BODY
/DOC