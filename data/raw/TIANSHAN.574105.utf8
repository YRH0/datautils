<DOC>
<DOCID>TIANSHAN.574105</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-12-22 17:54:56</DATE>
</HEADER>
<BODY>
<HEADLINE>
<S ID=67150>
يېڭى ‹‹زېمىن››دىكى يېڭى پاراغەت 
</S>
</HEADLINE>
<TEXT>
<S ID=67151>
   ئەكبەر ئىسمائىل، قېيۇم قادىر
</S>
<S ID=67152>
 پەن ۋېنشيەن جۇڭشەن ئۇنىۋېرسىتېتىدا ئىشلەۋاتقان چېغىدا قومۇلغا قايتىپ ئىگىلىك تىكلەشنى خىيالىغا كەلتۈرۈپمۇ باقمىغانىدى.
</S>
<S ID=67153>
ئەينى چاغدا ئۇ ھەممە كىشى ھەۋەس قىلىدىغان خىزمەتنىڭ ئىگىسى ئىدى، يىلىغا 1 مىليون 500 مىڭ يۈەندىن كۆپرەك مائاش ئالاتتى، 400 كىۋادرات مېتىرلىق داچىدا ئولتۇراتتى، لېكىن ئۇ 2010 – يىلى كىشىلەر كېچە – كۈندۈز ئارزۇ قىلىدىغان پاراغەت تۇرمۇشتىن ۋاز كېچىپ، ئىگىلىك تىكلەش يولىنى تاللىدى.
</S>
<S ID=67154>
ھازىر ئۇنىڭ شىركىتى كۈنسېرى زورىيىپ، قومۇلدىكى ئالدىنقى قاتاردا تۇرىدىغان پۇقراۋى كارخانىلارنىڭ بىرى بولۇپ قالدى.
</S>
<S ID=67155>
    جۇڭشەن ئۇنىۋېرسىتېتىنىڭ جۇڭگو – چەت ئەل باشقۇرۇش ئىلمى تەتقىقات مەركىزىدە سودا – سانائەت باشقۇرۇش دەرسى بېرىۋاتقان پەن ۋېنشيەن 2006 – يىلى قومۇلدىن كەلگەن بىر تېلېفوننى تاپشۇرۇۋالدى.
</S>
<S ID=67156>
تېلېفون بەرگەن كىشى ئەينى چاغدا گۇاڭدۇڭ ئۆلكىسىدىن قومۇلغا ساھەلەر بويىچە نىشانلىق ياردەمگە كېلىپ، قومۇل شەھىرى ئېۋىرغول رايونىنىڭ مۇئاۋىن باشلىقلىق ۋەزىپىسىنى ئۆتەۋاتقان فاڭ لىشۈ ئىدى.
</S>
<S ID=67157>
جۇڭشەن ئۇنىۋېرسىتېتىنى پۈتكۈزگەن فاڭ لىشۈ جۇڭشەن ئۇنىۋېرسىتېتىدا پەن ۋېنشيەن ئىسىملىك قومۇللۇق بىرەيلەننىڭ ئوقۇتقۇچى ئىكەنلىكىنى ئۇقۇپ، ئۇنىڭ بىلەن ئالاقىلەشكەنىدى.
</S>
<S ID=67158>
ئۇ ئېۋىرغول رايونى نامىدىن پەن ۋېنشيەننى گۇاڭدۇڭلۇق كارخانىچىلارنى باشلاپ قومۇلغا ئېكسكۇرسىيەگە كېلىشكە تەكلىپ قىلدى.
</S>
<S ID=67159>
    پەن ۋېنشيەن گۇاڭدۇڭلۇق كارخانىچىلارنى تەشكىللەپ، شۇ يىلى 9 – ئايدا قومۇلغا كەلدى.
</S>
<S ID=67160>
بۇ قېتىملىق ئېكسكۇرسىيەنىڭ ئاساسلىق مەقسىتى كارخانىچىلارغا ئېۋىرغول رايونىنىڭ مەبلەغ سېلىش مۇھىتىنى تونۇشتۇرۇپ، گۇاڭدۇڭ كارخانىلىرىنىڭ ئېۋىرغول رايونىغا ماكانلىشىشىغا تۈرتكە بولۇش ئىدى.
</S>
<S ID=67161>
پەن ۋېنشيەن 1999 – يىلى قومۇلدىن گۇاڭدۇڭغا كەتكەندىن كېيىن، خىزمەت ئالدىراشچىلىقىدا قومۇلغا پەقەت بىر قېتىملا كەلگەنىدى، بىراق بۇ قېتىمقى سەپەردىن كېيىن ئۇ قومۇلغا دائىم كېلىدىغان بولدى، بۇ جەرياندا ئوراملىق مۇسۇلمانچە يېمەكلىكلەرنىڭ بازاردىكى بىر بوشلۇق ئىكەنلىكىنى ھېس قىلدى.
</S>
<S ID=67162>
ئۇ قومۇل ۋە باشقا جايلاردىكى كارخانىچىلار بىلەن سۆھبەتلەشكەندە، بۇ توغرىسىدىكى قارىشىنى كۆپ قېتىم ئېيتتى، بىراق بۇ ئىشقا قىزىققۇچىلار كۆپ بولمىدى.
</S>
<S ID=67163>
    ئاخىرىدا بۇ ئىشنى ئۆزۈم قىلىش نىيىتىگە كەلدىم، دېدى پەن ۋېنشيەن بىز بىلەن ئۇيغۇر تىلىدا پاراڭلىشىپ، بۇنداق قىلسام بىر جەھەتتىن بازار ئېھتىياجىنى قاندۇرالايدىكەنمەن، يەنە بىر جەھەتتىن بۇ يەردىكىلەرگە ئىش ئورنى تېپىپ بېرەلەيدىكەنمەن.
</S>
<S ID=67164>
مەن ئېۋىرغول رايونىنىڭ شەھەر ئىچى يېزىسىدا كىچىكىمدىنلا ئۇيغۇر دوستلىرىم بىلەن بىللە ئويناپ چوڭ بولغان، بەزىدە قوشنىلارنىڭ ئۆيلىرىدە قونۇپمۇ قالاتتىم، ئۇلار ماڭا ئامراق ئىدى، ھازىرمۇ ئۇ يەرگە بارسام مېنى تونۇمايدىغىنى يوق.
</S>
<S ID=67165>
    پەن ۋېنشيەن 2010 – يىلىنىڭ ئاخىرىدا جۇڭشەن ئۇنىۋېرسىتېتىدىكى خىزمىتىدىن ئىستېپا بەردى ۋە داچىسىنى سېتىپ مەبلەغ جۇغلىدى.
</S>
<S ID=67166>
ئۇ 2011 – يىلى 1 – ئايدا قومۇل ‹‹يېڭى ئېقىم›› سانائەت – سودا چەكلىك مەسئۇلىيەت شىركىتىنى قۇردى.
</S>
<S ID=67167>
ئىلگىرى ئالىي مەكتەپتە سودا – سانائەت باشقۇرۇش كەسپى بويىچە دەرس بەرگەن پەن ۋېنشيەن ئىش باشلىغاندىن كېيىن، ئەمەلىيەتنىڭ نەزەرىيەدىن خېلى پەرقلىنىدىغانلىقىنى ھېس قىلدى، ئۇ ئىشلەپچىقىرىش، ئادەم باشقۇرۇش، خام ماتېرىيال سېتىۋېلىش، بازار ئېچىش جەھەتلەردە ئارقا – ئارقىدىن يېڭى – يېڭى مەسىلىلەرگە يولۇقۇپ تۇردى، ئۇ قىيىنچىلىققا يولۇققاندا شەھەرئىچى يېزىسىغا بېرىپ، بىللە ئويناپ چوڭ بولغان دوستلىرىغا باش قېتىنچىلىقلىرىنى ئېيتىپ بېرەتتى.
</S>
<S ID=67168>
    يۇنۇس ئاكا، گېپىڭىزدىن قارىغاندا ھازىر بىكاركەنسىزدە؟ دېدى بىر كۈنى پەن ۋېنشيەن دوستى پاتىگۈلنىڭ ئۆيىدە پاتىگۈلنىڭ تاغىسى يۇنۇس خالىققا.
</S>
<S ID=67169>
    ھەئە قىزىم، ئەترەت باشلىقلىقىدىن ئىستېپا بەردىم، دېدى يۇنۇس خالىق.
</S>
<S ID=67170>
    ئۇنداق بولسا شىركىتىمگە كېلىپ ئىشلىسىڭىز بولامدۇ؟
</S>
<S ID=67171>
    بولىدۇ، ماڭا نېمە خىزمەت بېرەي دەيسىز؟
</S>
<S ID=67172>
    خام ماتېرىيال سېتىۋېلىشقا مەسئۇل بولىسىز.
</S>
<S ID=67173>
    شەھەرئىچى يېزىسىدا پەن ۋېنشيەننىڭ شىركىتىدە ئىشلەيدىغان ئۇيغۇرلار كۆپ ئىدى.
</S>
<S ID=67174>
يۇنۇس خالىق 2012 – يىلىدىن باشلاپ ئۇنىڭ شىركىتىدە خام ماتېرىيال سېتىۋېلىش ۋە بازار ئېچىشقا مەسئۇل بولدى.
</S>
<S ID=67175>
شىركەت دەسلەپتە توڭلىتىلغان تۈگۈر، چۆچۈرە قاتارلىق خام تائاملار بىلەن ئوراملىق پۇرچاق ئۇيۇتمىسى يېمەكلىكلىرىنى ئىشلەپچىقاردى.
</S>
<S ID=67176>
پەن ۋېنشيەن ئىزچىل يېشىل مەھسۇلات ئىشلەش ئويىدا بولغاچقا، 2011 – يىلىدىن 2014 – يىلىغىچە بولغان ئارىلىقتا 11 مىليون يۈەن خەجلەپ، كەسپىي خادىم تەكلىپ قىلىپ چىرىشنىڭ ئالدىنى ئالىدىغان ماتېرىياللاردىن خالىي يېمەكلىكلەرنى ئىشلەپچىقىرىش ئۈستىدە ئىزدەندى.
</S>
<S ID=67177>
پەن ۋېنشيەن 2014 – يىلى شىركەتنى كېڭەيتىش ئۈچۈن ئېۋىرغول رايونى ئاقار تەرەققىيات رايونىدىن يەر سېتىۋېلىپ ئىشخانا، يېمەكلىك زاۋۇتى ۋە ياتاق بىناسى سالدۇردى ۋە شىركەت نامىنى شىنجاڭ ‹‹سەردار›› يېمەكلىك چەكلىك مەسئۇلىيەت شىركىتىگە ئۆزگەرتتى.
</S>
<S ID=67178>
    يېقىنقى بىرقانچە يىلدا شىركەتنىڭ تەرەققىياتى تېز بولدى.
</S>
<S ID=67179>
شىركىتىمىز ئىشلەپچىقارغان ئوراملىق مەھسۇلاتلار ئۈرۈمچى، قاراماي، ئاقسۇ، قەشقەر، خوتەن قاتارلىق جايلاردا بازارلىق مەھسۇلاتقا ئايلاندى، ئىچكىرى ئۆلكىلەردىمۇ خېرىدارى كۆپ.
</S>
<S ID=67180>
شىركىتىمىز ھازىر تەتقىقات، ئىشلەپچىقىرىش، سېتىش بىرگەۋدىلەشكەن ئۆلچەملىك يېمەكلىك كارخانىسىغا ئايلىنىپ، يىلدا نەچچە مىليون يۈەن كىرىم يارىتىۋاتىدۇ، دېدى پەن ۋېنشيەن كېلەر يىلى ئەتىيازدا مەھسۇلاتىمىز 80 خىلدىن ئاشىدۇ.
</S>
<S ID=67181>
شىركىتىمىز ئىشلەپچىقارغان 20 نەچچە خىل ئوراملىق مۇسۇلمانچە يېمەكلىك پات ئارىدا تۆمۈريول سىستېمىسىغا كىرىدىغان بولدى، ھازىر تەييارلىق خىزمىتىنى ئىشلەۋاتىمىز.
</S>
<S ID=67182>
    تەڭرىتاغ يېزىسىنىڭ ئېرغايتى كەنتىدىن كەلگەن سۇلايمان ئەمەت بىلەن مەريەمگۈل ئاسىپ ئەر – خوتۇن تۇغقانلىرىنىڭ تونۇشتۇرۇشى بىلەن بۇ شىركەتتە ئىشلىگەنىدى.
</S>
<S ID=67183>
پەن ۋېنشيەن بۇلتۇر يىل ئاخىرىدىكى باھالاشتا بۇ ئەر – خوتۇننى 40 مىڭ يۈەنلىك ئاپتوموبىل بىلەن مۇكاپاتلىدى.
</S>
<S ID=67184>
    ھازىر شۇ پىكاپ بىلەن ئىشقا كېلىدىكەنسىلەردە؟ دەپ سورىدۇق ئۇلار بىلەن كۆرۈشكەندە.
</S>
<S ID=67185>
    پىكاپىمىز بولغاندىن كېيىن يولىمىز قىسقاردى، دېدى سۇلايمان ئەمەت كۈلۈپ، پەن ھەدىمىز تىرىشىپ ئىشلىسەك كېلەر يىلى بىزگە بىر يۈرۈش ئۆي بېرىدىغانلىقىنى ئېيتتى، بۇنى ئاڭلاپ ھەممىمىز قاتتىق ھاياجانلاندۇق.
</S>
<S ID=67186>
    پەن ۋېنشيەندىن ئاڭلىساق، ھازىر شىركەتتە يۈزدىن ئوشۇق كىشى بولۇپ، ئۇلارنىڭ %95ى شەھەرئىچى، تەڭرىتاغ، ئاستانە، قارادۆۋە قاتارلىق يېزا – بازارلاردىن كەلگەن ئۇيغۇرلار ئىكەن.
</S>
<S ID=67187>
ئۇ يېڭى ‹‹زېمىن››دىكى بۇ كىشىلەرنى ئۆزى بىلەن تەڭ بېيىتىش ئۈچۈن شىركەتنىڭ خىزمەت مۇھىتىنى ياخشىلاش بىلەن بىللە، ھەر يىلى ئېكسكۇرسىيە، ئۆگىنىش، ساياھەتكە ئورۇنلاشتۇرۇش، شىركەتتە ئىشلىگىنىگە ئۈچ يىل بولغانلارغا پىكاپ، بەش يىل بولغانلارغا ئۆي بېرىش، ئون يىل بولغانلارغا ئۆينى نامىغا يۆتكەپ بېرىشكە ئوخشاش ئىلھاملاندۇرۇش تەدبىرلىرىنى يولغا قويۇپتۇ.
</S>
<S ID=67188>
    ئىشخانا بىناسىدىن چىققىنىمىزدا ئۈرۈمچى ۋاقتى سائەت 4تىن 26 مىنۇت ئۆتكەن ئىكەن، بىز زاۋۇت بىناسىغا كىرىپ چىقماقچى بولۇۋالدۇق، بىزنى ئۇزىتىپ چىققان پەن ۋېنشيەن:
</S>
<S ID=67189>
    ھەممەيلەن ئىشتىن چۈشۈپ بولدى، زاۋۇت بىناسى بۇ چاغدا تاقىلىپ بولىدۇ، دېدى.
</S>
<S ID=67190>
‏    
</S>
</TEXT>
/BODY
/DOC