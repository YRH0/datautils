<DOC>
<DOCID>TIANSHAN.514197</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-03-31 11:41:26</DATE>
</HEADER>
<BODY>
<HEADLINE>
<S ID=23006>
ئىناۋەتلىك كارتىنىڭ قەرزىنى قايتۇرۇشتا دىققەت قىلىدىغان نۇقتىلار
</S>
</HEADLINE>
<TEXT>
<S ID=23007>
    مۇھەممەد تۇراپ
</S>
<S ID=23008>
   بەزى كىشىلەر ئىناۋەتلىك كارتا ئارقىلىق ئالدىن ئىستېمال قىلغاندىن كېيىن، ئېھتىياتسىزلىقتىن ئىناۋەتلىك كارتىنىڭ قەرزنى قايتۇرۇۋېتىش ۋاقتىنى ئۆتكۈزۈۋېتىپ، ناچار ئىناۋەت خاتىرىسىنى شەكىللەندۈرۈپ، نۇرغۇن ئاۋارىچىلىككە ئۇچرايدۇ. بۇنداق ئەھۋالدا ئىستېمالچىلار قانداق قىلىشى كېرەك؟
</S>
<S ID=23009>
    قەرز قىلغان پۇلنى قانچە بالدۇر قايتۇرسا شۇنچە ياخشى بولىدۇ
</S>
<S ID=23010>
    ناۋادا ئىناۋەتلىك كارتىغا قايتۇرىدىغان پۇلنىڭ قەرەلى ئۆتۈپ كەتسە، ئەڭ ياخشىسى قەرز قىلغان پۇلنى بىر قېتىمدىلا كارتىغا قايتۇرۇۋېتىش كېرەك.
</S>
<S ID=23011>
بۇنداق بولغاندا قەرەلى ئۆتۈپ كېتىش خاتىرىسى شۇنچە بالدۇر يېڭىلىنىدۇ.
</S>
<S ID=23012>
خەلق بانكىسىنىڭ ‹‹ئىناۋەت كەسپىنى باشقۇرۇش نىزامى››دا شەخسلەرنىڭ ناچار ئىناۋەت خاتىرىسىنىڭ شەخسلەرنىڭ ئىناۋەت ئۇچۇر سانلىق مەلۇمات ئامبىرىدا بەش يىل ساقلىنىدىغانلىقى بەلگىلەنگەن.
</S>
<S ID=23013>
مۇشۇنداق ئەھۋالدا ناچار ئىناۋەت خاتىرىسى شەكىللەنگەن كىشىلەر كۈندىلىك خىزمەت ۋە تۇرمۇشتا بېجىرىشكە تېگىشلىك قەرز پۇل قاتارلىق رەسمىيەتلەرنى بېجىرەلمەي ئاۋارىچىلىككە ئۇچرايدۇ.
</S>
<S ID=23014>
شۇڭا ھەر قانداق كىشىنىڭ ياخشى ئىناۋەت خاتىرىسىنى ساقلىشى ناھايىتى مۇھىم.
</S>
<S ID=23015>
    كارتىنىڭ يىللىق باشقۇرۇش ھەققىنى تاپشۇرۇش ۋاقتى ئۆتۈپ كەتسە بانكا بىلەن ئالاقىلىشىش كېرەك
</S>
<S ID=23016>
    ھەر قانداق بانكا كارتىسىنىڭ يىللىق باشقۇرۇش ھەققى بولىدۇ.
</S>
<S ID=23017>
يىللىق باشقۇرۇش ھەققى كارتىدىن ئاپتوماتىك تۇتۇپ قېلىنىدۇ.
</S>
<S ID=23018>
ناۋادا كارتىدىكى پۇل قالدۇقى تاپشۇرىدىغان يىللىق باشقۇرۇش ھەققىگە يېتىشمىسە باشقۇرۇش ھەققى قەرز قىلىنغان بولىدۇ.
</S>
<S ID=23019>
بۇنداق ئەھۋال كۆپىنچە ئىشلەتمەيدىغان بانكا كارتىلىرىدا كۆپرەك كۆرۈلىدۇ.
</S>
<S ID=23020>
شۇڭا ئىشلەتمەيدىغان بانكا كارتىلىرىنى ئۆز ۋاقتىدا ئەمەلدىن قالدۇرۇپ، بىھۇدە ئاۋارىچىلىكتىن ساقلىنىش تولىمۇ مۇھىم.
</S>
<S ID=23021>
ناۋادا بانكا كارتىسىنىڭ يىللىق باشقۇرۇش ھەققى قەرز قىلىنغان بولسا، قەرز قىلىنغان پۇلنى تېزدىن قايتۇرۇش بىلەن بىللە، بانكا كارتىسى ئابۇنىچىلار مۇلازىمەت مەركىزىگە تېلېفون قىلىپ ئەھۋالنى ئېيتىپ، بانكا كارتىسىنىڭ يىللىق باشقۇرۇش ھەققى قەرز قىلىنغان سوممىسىنى كەچۈرۈم قىلىش ياكى كېمەيتىپ ئېلىشنى ئىلتىماس قىلىش كېرەك.
</S>
<S ID=23022>
بانكا كارتىسى ئابۇنىچىلار مۇلازىمەت مەركىزىنىڭ كارتىنىڭ يىللىق باشقۇرۇش ھەققىنى كېمەيتىپ ئېلىش ياكى كەچۈرۈم قىلىش ھوقۇقى بولىدۇ.
</S>
<S ID=23023>
    ئىناۋەتلىك كارتا ئوغرىلانسا بانكىغا ئەھۋالنى مەلۇم قىلىش كېرەك
</S>
<S ID=23024>
    بانكا كارتىسىنى ياخشى ساقلاش ناھايىتى مۇھىم.
</S>
<S ID=23025>
ناۋادا بانكا كارتىسى ئوغرىلانسا ئاۋارىچىلىك بولىدۇ.
</S>
<S ID=23026>
بۇنداق ئەھۋالدا دەرھال بانكىغا كارتىنىڭ يوقالغانلىقىنى مەلۇم قىلىش كېرەك.
</S>
<S ID=23027>
ئەگەر يىتىپ كەتكەن كارتىدىن پۇل ئىستېمال قىلىنغان بولسا، ئوغرىلىقچە ئىستېمال قىلىنغان پۇلنىڭ زىيىنىغا كارتا ئىگىسى ئىگە بولىدۇ.
</S>
<S ID=23028>
كارتا ئىگىسى ئوغرىلىقچە ئىستېمال قىلىنغان پۇلنى قايتۇرمىسا كارتا ئىگىسى كارتىدىكى قەرز قىلغان پۇلنى ئۆز قەرەلىدە قايتۇرمىغانلار قاتارىغا كىرگۈزۈلىدۇ، بۇنىڭ بىلەن بۇ ئىستېمالچىنىڭ ناچار ئىناۋەت خاتىرىسى شەكىللىنىدۇ.
</S>
<S ID=23029>
شۇڭا بانكا كارتىسىنى يىتتۈرۈپ قويۇشتىن قاتتىق ساقلىنىش كېرەك.
</S>
<S ID=23030>
    بانكىنىڭ قەرز قايتۇرۇش ۋاقتىنى ئۇزارتىش توغرىسىدىكى ئۇقتۇرۇشىغا دىققەت قىلىش كېرەك
</S>
<S ID=23031>
    ئەگەر ئىناۋەتلىك كارتىنىڭ قەرز قايتۇرۇش ۋاقتى بىر ئىككى كۈن ئۆتۈپ كەتكەن بولسا، بانكىنىڭ ئابۇنىچىلار مۇلازىمەت مەركىزىگە تېلېفون قىلىپ پۇل قايتۇرۇش ۋاقتىنى ئۇزارتىپ بېرىشنى ئىلتىماس قىلىش كېرەك.
</S>
<S ID=23032>
بانكا ئىستېمالچىنىڭ ئىلتىماسىغا ئاساسەن، ئىستېمالچىغا پۇل قايتۇرۇش قەرەلىنى ئۇزارتىپ بېرىشنى ئۇقتۇرۇش قىلىدۇ.
</S>
<S ID=23033>
ھازىر سودا – سانائەت بانكىسىدىن باشقا بانكىلار پۇل قايتۇرۇش قەرەلىنى بىر كۈندىن ئۈچ كۈنگىچە ئۇزارتىپ بېرىدۇ.
</S>
<S ID=23034>
    ئىناۋەتلىك كارتىدىكى قايتۇرۇلىدىغان پۇل سانىنى ھېسابلاپ بېقىش كېرەك
</S>
<S ID=23035>
    بىرىنچىدىن، ئەڭ تۆۋەن پۇل قايتۇرۇش سوممىسىنى بېكىتىش كېرەك.
</S>
<S ID=23036>
ئەڭ تۆۋەن پۇل قايتۇرۇش سوممىسى ئادەتتە يىللىق باشقۇرۇش ھەققى ۋە ئۆسۈم قاتارلىق ئالاھىدە تۈرلەرنى چىقىرىۋەتكەندىن كېيىن ئادەتتىكى ئىستېمال سوممىسىنىڭ %10ى بويىچە بولىدۇ.
</S>
<S ID=23037>
بۇ ھەر قېتىملىق ئىناۋەتلىك كارتا ھېسابىدا ئايرىم ئەسكەرتىلىدۇ.
</S>
<S ID=23038>
ئەگەر كارتىغا قايتۇرىدىغان پۇلنىڭ سوممىسى جىقراق بولۇپ تولۇق قايتۇرۇشقا ئامال بولمىسا، ئەڭ تۆۋەن پۇل قايتۇرۇش سوممىسىنى قايتۇرغاندا ياخشى ئىناۋەت خاتىرىسىنى ساقلاپ قالغىلى بولىدۇ.
</S>
<S ID=23039>
بۇنداق ئەھۋالدا بانكا ئىستېمالچىنى قەرز قىلغان پۇلنى قەستەن قايتۇرمىغان قارا تىزىملىككە كىرگۈزمەيدۇ.
</S>
<S ID=23040>
بىراق ئەڭ تۆۋەن پۇل قايتۇرۇش سوممىسىنى قايتۇرغاندا بۇ ئىستېمالچى ئۆسۈمنى كەچۈرۈم قىلىش تەمىناتىدىن قۇرۇق قېلىپ، مۇئەييەن ئۆسۈم تىكلەشكە مەجبۇر بولىدۇ.
</S>
<S ID=23041>
نۆۋەتتە ئېلىمىزدىكى بانكىلار تولۇق سوممىغا ئۆسۈم ھېسابلاش ئۇسۇلىنى قوللىنىۋاتقان بولۇپ، ئىناۋەتلىك كارتىدىن ئالدىن ئىستېمال قىلغان پۇل ساتقۇچى تەرەپنىڭ ھېسابىغا كىرگەن كۈندىن باشلاپ ھەر كۈنلۈكىگە ئونمىڭدە بەش پىرسەنت بويىچە ئۆسۈم ئالىدۇ ھەم ئاي بويىچە تەكرار ئۆسۈم ھېسابلاپ ئالىدۇ.
</S>
<S ID=23042>
ئىككىنچىدىن، قەرەلىگە بۆلۈپ پۇل قايتۇرۇشتا رەسمىيەت ھەققى ئېلىنىدۇ.
</S>
<S ID=23043>
كارتا ئىگىسى ئىناۋەتلىك كارتىنى سىيرىپ ئىستېمال قىلغاندىن كېيىن، بەلگىلەنگەن ۋاقىت ئىچىدە كارتا تارقاتقان بانكىغا بەلگىلەنگەن قەرەل ئىچىدە مۇددەتكە بۆلۈپ پۇل قايتۇرۇش كەسپىنى بېجىرىشنى ئىلتىماس قىلسا بولىدۇ.
</S>
<S ID=23044>
پۇل قايتۇرۇش مەزگىلىدە ئۆسۈم تۆلىمەيدىغان تەمىناتتىن بەھرىمەن بولىدۇ.
</S>
<S ID=23045>
بىراق بانكىغا مۇئەييەن رەسمىيەت ھەققى تاپشۇرۇشقا توغرا كېلىدۇ.
</S>
<S ID=23046>
ھەر قايسى بانكىلارنىڭ مۇددەتكە بۆلۈپ پۇل قايتۇرۇشنىڭ رەسمىيەت ھەققى ئېلىش نىسبىتى ئوخشىمايدۇ.
</S>
<S ID=23047>
ئۈچ قېتىمغا بۆلۈپ قايتۇرۇشنى تەستىقلايدىغان سودىگەر چاقىرىش بانكىسىنىڭ رەسمىيەت ھەققى %2.6، سودا – سانائەت بانكىسىنىڭ رەسمىيەت ھەققى %1.65 بولىدۇ.
</S>
<S ID=23048>
12 قېتىمغا بۆلۈپ قايتۇرۇشنىڭ رەسمىيەت ھەققى خۇاشيا بانكىسىنىڭ ئەڭ يۇقىرى بولۇپ، ئەڭ تۆۋەن بولغىنى گۇاڭدا بانكىسىنىڭ رەسمىيەت ھەققى %6 بولۇۋاتىدۇ.
</S>
<S ID=23049>
رەسمىيەت ھەققى ئېلىشنىڭ ئۇسۇلى ئىككى خىل بولىدۇ. بىرى، قۇرۇلۇش بانكىسى، قاتناش بانكىسى، جۇڭشىن بانكىسى ئاي بويىچە رەسمىيەت ھەققى ئېلىش ئۇسۇلىنى يولغا قويغان.
</S>
<S ID=23050>
يەنە بىرى، سودا – سانائەت بانكىسى، جۇڭگو بانكىسى، سودىگەر چاقىرىش بانكىسى تۇنجى قېتىملىق پۇلنى قايتۇرغاندا بىر قېتىمدىلا رەسمىيەت ھەققى ئېلىش ئۇسۇلىنى قوللىنىدۇ.
</S>
</TEXT>
/BODY
/DOC