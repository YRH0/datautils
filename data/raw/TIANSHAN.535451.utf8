<DOC>
<DOCID>TIANSHAN.535451</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-07-19 10:45:56</DATE>
</HEADER>
<BODY>
<HEADLINE>
<S ID=33638>
قانسىرىغانغا بېرىپ قېنىنى، قۇتقۇزدى ئانا – بالا جېنىنى
</S>
</HEADLINE>
<TEXT>
<S ID=33639>
  غالىپجان ئوسمان، مۇتەللىپ ئابدۇراھمان
</S>
<S ID=33640>
   ئوڭغۇل – دوڭغۇل يولدىلا ئاپتوموبىلىنى توختاتقان لى تاۋ تۆت ئەتراپقا كۆز يۈگۈرتۈپ، يول ياقىسىدىكى ياڭاقلىقتا كۆچەت پەرۋىشى قىلىۋاتقان بىر قىزنى كۆردى – دە، تۇرسۇنئاي، تۇرسۇنئاي!، دەپ توۋلىغىنىچە ئېتىزدا ئىشلەۋاتقان بىر قىز تەرەپكە قاراپ يۈگۈردى، بۇ ئاۋازنى ئاڭلاپ، بېشىنى كۆتۈرگەن قىز ئۆزىگە قاراپ كېلىۋاتقان كىشىنى كۆرۈپ، قولىدىكى ئىشنى تاشلاپ دەرھال ئۇنىڭ ئالدىغا كەلدى.
</S>
<S ID=33641>
  ـ تۇرسۇنئاي، سىزنىڭ ياردىمىڭىزگە موھتاج بولۇپ قالدىم، ياردەم قىلغان بولسىڭىز.
</S>
<S ID=33642>
   تۇرسۇنئاي كۆز جىيەكلىرى قىزارغان، چاچلىرى پاخپىيىپ، چىرايىدىن ھارغىنلىق چىقىپ تۇرغان لى تاۋنى كۆرۈپ، نېمە بولغىنىنى بىلەلمەي گاڭگىراپ قالدى ۋە سوئال نەزىرىدە لى تاۋغا تىكىلدى.
</S>
<S ID=33643>
   لى تاۋ بىردەم دېمىنى ئېلىۋالغاندىن كېيىن: خوتۇنۇمغا جىددىي قان لازىم بولۇپ قالدى، دەرھال قان بېرىلمىگەندە ئانا – بالىنىڭ ھاياتىغا خەۋپ يېتىدىكەن، قان پونكىتىدا خوتونۇمنىڭ قان تىپىغا ماس كېلىدىغان قان يوق ئىكەن، نېمە قىلارىمنى بىلەلمەي... ئۇ گېپىنىڭ ئاخىرىنى دېيەلمەي قالدى...
</S>
<S ID=33644>
   تۇرسۇنئاي ئېلى ئەھۋالنىڭ جىددىي ئىكەنلىكىنى بىلىپ، بىر تەرەپتىن، لى تاۋغا تەسەللى بەرسە؛ يەنە بىر تەرەپتىن، يان تېلېفونىنى ئېلىپ، دوستلىرىغا تېلېفون قىلىشقا باشلىدى ھەم لى تاۋنىڭ دوختۇرخانىغا قايتىپ تۇرۇشىنى، ئۆزىنىڭ بۈگۈن، ئەتىنىڭ ئىچىدە قان تەقدىم قىلغۇچىلارنى ئېلىپ دوختۇرخانىغا بارىدىغانلىقىنى ئېيتتى، لى تاۋ تۇرسۇنئايغا يېنىش – يېنىشلاپ رەھمەت ئېيتىپ، ئاپتوموبىلى تەرەپكە قاراپ ماڭدى.
</S>
<S ID=33645>
   لى تاۋ خوتۇنى لى شۆجېن بىلەن 2013 – يىلى ئىچكىرىدىن ئونسۇ ناھىيەسىنىڭ ئىشلەمچى يېزىسى ئىشلەمچى كەنتىگە كېلىپ، يەر ھۆددە ئېلىپ، بىر قىسىم يەرلىرىگە باغ بىنا قىلغانىدى. بۇ يىل 3 – ئايدا لى تاۋ يەنە يەر سېتىۋېلىپ، بۇ يەرگە ئالما ئۇرۇقى تىكتى. ئۇ ئەمگەكچى يېتىشمىگەندە ئەمگەكچى ياللىدى، ئۇ ياللىغانلارنىڭ ئىچىدە تۇرسۇنئاي ئېلىمۇ بار ئىدى. تۇرسۇنئاي ئېلى ئۈچ يىل ئىلگىرى ئونسۇ ناھىيەلىك كەسپىي ئوتتۇرا مەكتەپنىڭ باغ – ئورمانچىلىق كەسپىنى پۈتكۈزۈپ، ئائىلىسىنىڭ ئىككى يېرىم مو ياڭاقلىق بېغىنىڭ پەرۋىشىنى قىلىپ كېلىۋاتقان بولغاچقا، ئۇ ئالما ئۇرىقىنى تېرىشتا لى تاۋغا مەسلىھەت بەرگەنىدى. 4 – ئاينىڭ بېشىدا تۇرسۇنئاي تەكلىپكە ئاساسەن لى تاۋنىڭ چىلانلىق بېغىنىڭ پەرۋىشىنى قىلىپ بەردى. تۇرسۇنئاينىڭ خەنزۇ تىل ئاساسى بىر قەدەر ياخشى بولغاچقا، لى تاۋ تۇرسۇنئايدىن باغ – ئورمانچىلىققا ئائىت خېلى كۆپ بىلىم ئالدى.
</S>
<S ID=33646>
   بۇ يىل 20 – ماي ھامىلىدار بولغىنىغا 33 ھەپتە بولغان لى شۆجېندىن قان كېلىپ كېتىپ، ئەھۋالى تازا ياخشى بولماي قالدى. لى تاۋ خوتۇنىنى بىڭتۈەن 1 – شىسىنىڭ دوختۇرخانىسىغا ئېلىپ باردى، تەكشۈرۈش نەتىجىسىدە، بالا ھەمرىيى ئالدىغا ئورۇنلىشىپ قالغانلىقتىن، بالىياتقۇسىدىن قان كېلىپ، لى شۆجېن ماغدۇرسىزلىنىپ كەتكەنىدى، دوختۇرلار دەرھال قان بەرمىسە بولمايدىغانلىقىنى، لى شۆجېننىڭ قان تىپىنىڭ RH مەنپى A تىپلىق قان ئىكەنلىكى، بۇنداق قاننىڭ قان پونكىتىدا يوقلۇقى، لى تاۋنىڭ بۇنداق قان تىپلىق كىشىلەرنى تېپىپ كېلىشىنى ئېيتتى، بۇنى ئاڭلاپ بېشى قاتقان لى تاۋ دوختۇرلارنىڭ ئامال قىلىپ بېرىشىنى ئۆتۈنگەن بولسىمۇ، دوختۇرلار ئۇنىڭغا، بۇنداق قان تىپىنىڭ ئۇيغۇرلار ۋە موڭغۇللاردا كۆپرەك بولىدىغانلىقىنى ئېيتتى، گاڭگىراپ قالغان لى تاۋ دەرھال تۇرسۇنئاينى ئېسىگە ئالدى.
</S>
<S ID=33647>
   تۇرسۇنئاي دوستلىرى ۋە ساۋاقداشلىرىغا تېلېفون قىلدى، قىسقا ئۇچۇر يوللىدى، ئاخىر ئۇ خالىس قان تەقدىم قىلغۇچى بەش پىدائىي بىلەن ئالاقىلىشىپ، 29 – ماي ئۇلارنى ئاقسۇ ۋىلايەتلىك مەركىزىي قان پونكىتىغا ئېلىپ كەلدى ھەمدە تەقدىم قىلىنغان قان لى شۆجېنگە سېلىندى. نەتىجىدە، لى شۆجېن ئوپېراتسىيە قىلىنىپ قان توختىتىلدى ھەم 33 ھەپتىلىك بولغان ھامىلە ساقلىنىپ قېلىپ، 15 – ئىيۇن بالا تۇغۇلۇپ، ئانا – بالا ئامان قالدى.
</S>
<S ID=33648>
   لى تاۋ ۋە لى شۆجېن شەپقەتچىسى تۇرسۇنئايغا كۆپ قېتىم رەھمەت ئېيتتى، تۇرسۇنئاينىڭ پىداكار روھىدىن تەسىرلەنگەنلىكىنى، ئۇنىڭ بۇ ياخشىلىقىنى مەڭگۈ ئۇنتۇپ قالمايدىغانلىقىنى باشقىلارغا ھېكايە قىلىپ بەردى.
</S>
<S ID=33649>
   باشقىلار قىيىنچىلىققا يولۇققاندا ياردەم قىلماي قاراپ تۇرساق بولمايدۇ، چۈنكى بىزدە: ‹‹كۆڭۈل – كۆڭۈلدىن سۇ ئىچەر›› دەيدىغان گەپ بار، بىر ئادەم قىيىنچىلىققا يولۇققاندا باشقىلارنىڭ ياردىمىگە موھتاج بولىدىغان گەپ، مېنىڭ قىلغىنىم ئېغىزغا ئالغۇچىلىكى يوق ئىش، ئەمما قېنىمىز ئارقىلىق ئىككى جاننى قۇتقۇزۇپ قالغانلىقىمىزدىن رازى، دېدى بۇ يىل 21 ياشقا كىرگەن تۇرسۇنئاي مەغرۇر ھالدا.
</S>
</TEXT>
/BODY
/DOC