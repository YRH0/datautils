<DOC>
<DOCID>TIANSHAN.499827</DOCID>
<HEADER>
<CLASS>شىنجاڭ</CLASS>
<DATE>2016-02-19 19:51:30</DATE>
</HEADER>
<BODY>
<HEADLINE>
<S ID=13388>
ئاممىغا قانۇن ئارقىلىق ئىدارە قىلىش ساداسىنى يەتكۈزدۇق
</S>
</HEADLINE>
<TEXT>
<S ID=13389>
 ئاپتونوم رايونلۇق يۇقىرى خەلق سوت مەھكىمىسىدىن قاراقاش ناھىيەسىنىڭ تۈۋەت يېزىسى خانلىق ئېرىق كەنتىگە چۈشكەن خىزمەت گۇرۇپپىسىدىن قادىر ئەھەت
</S>
<S ID=13390>
   مەن خىزمەتداشلىرىم بىلەن 2015 – يىلى 3 – مارت تۈۋەت يېزىسى خانلىق ئېرىق كەنتىگە ئورۇنلاشتىم، بۇ قوشنىلار ئىناق، ئاۋام ئاددىي – ساددا ئۆتىدىغان گۈزەل كەنت ئىدى، بىز بۇ جايدا دېھقانلارنىڭ دوستانە سالىمى ۋە ئىززەتلىشىگە سازاۋەر بولدۇق.
</S>
<S ID=13391>
   مەن كەسىپ ئەۋزەللىكىمگە ئاساسەن دېھقانلارغا قانۇن ئارقىلىق ئىدارە قىلىش تەربىيەسى ۋە ‹‹ئەسەبىيلىكنى تۈگىتىش›› بويىچە لېكسىيە سۆزلەش خىزمىتىگە مەسئۇل بولدۇم.
</S>
<S ID=13392>
مەن خىزمەت پىلانىنى ئەتراپلىق تۈزۈۋالغاندىن كېيىن كەنتتە ئۆتكۈزۈلگەن كوللېكتىپ پائالىيەتلەرگە ئاكتىپ قاتناشتىم، بۆلۈنگەن گۇرۇپپا تەركىبىدە ئىككى قېتىم 180 ئائىلىگە بېرىپ، ئاھالىلەرنىڭ تەربىيەلىنىش ئەھۋالى ۋە كىرىم ئەھۋالىنى ئومۇميۈزلۈك ئىگىلىدۇق.
</S>
<S ID=13393>
   مەن ئىككى ھەپتىدىن كېيىن ئىلگىرى – كېيىن قاراقاش ناھىيەسىنىڭ تۈۋەت يېزىسى، ماڭلاي يېزىسى، قاراساي يېزىسى قاتارلىق يېزا – بازارلىرىغا بېرىپ ئوقۇتقۇچى، ئوقۇغۇچىلار، دېھقانلار، دىنىي زاتلارغا ‹‹ئەسەبىيلىكنى تۈگىتىش›› تېمىسىدا لېكسىيە سۆزلىدىم.
</S>
<S ID=13394>
خوتەن ۋىلايىتى، خوتەن ناھىيەسى ۋە قاراقاش ناھىيەسىنىڭ مائارىپ تارماقلىرى بىلەن ئالاقىلىشىپ، ئوقۇتقۇچى – ئوقۇغۇچىلارغا لېكسىيە سۆزلىدىم.
</S>
<S ID=13395>
لېكسىيە سۆزلىگەندە دېلو ئارقىلىق قانۇنلارنى يېشىپ چۈشەندۈرۈپ، كۆپچىلىكنىڭ لېكسىيە ئاڭلاش ئاكتىپلىقىنى ئۇرغۇتتۇم.
</S>
<S ID=13396>
كۆپچىلىك لېكسىيەنى ئاڭلىغاندىن كېيىن بەس – بەستە سوئال سورىدى، مەنمۇ ئۇلارنىڭ قانۇنغا ئائىت سوئاللىرىغا كۈچۈمنىڭ يېتىشىچە جاۋاب بەردىم.
</S>
<S ID=13397>
   مەن نۇرغۇن قېتىم لېكسىيە سۆزلەش جەريانىدا بەزى تەجرىبىلەرنى يەكۈنلىدىم، يەنى ئاياللار كۆپرەك سورۇندا لېكسىيە سۆزلىگەندە ئاياللارنىڭ ھوقۇق – مەنپەئىتىگە ئائىت مەزمۇنلارنى تەييارلىدىم؛ دىنىي زاتلارغا لېكسىيە سۆزلىگەندە تىپىك دېلولارنى مىسال كەلتۈرۈپ، دىن ۋە قانۇنىي مەسىلىلەر توغرىسىدا ماتېرىيال تەييارلىدىم؛ ئوقۇتقۇچى، ئوقۇغۇچىلارغا لېكسىيە سۆزلىگەندە قۇرامىغا يەتمىگەنلەرنىڭ ھوقۇق – مەنپەئىتىنى قوغداش قانۇنىغا ئائىت قانۇن بىلىملىرىنى تەييارلىدىم...
</S>
<S ID=13398>
لېكسىيە مەزمۇنىنى ھەرۋاقىت تەڭشەپ تۇرغىنىم ئۈچۈن، سۆزلىگەنلىرىم كۆپچىلىكنىڭ ئالقىشىغا ئېرىشتى، يېزا – بازار، مەكتەپلەر مېنى لېكسىيە سۆزلەپ بېرىشكە تەكلىپ قىلىشتى.
</S>
<S ID=13399>
كەنتتە خىزمەت قىلغان بىر يىلدا خىزمەت گۇرۇپپىمىزدىكىلەر قانۇن ئارقىلىق ئىدارە قىلىش ھەققىدە 45 قېتىم لېكسىيە سۆزلەپ، 35 مىڭدىن ئارتۇق كىشىنى تەربىيەگە ئىگە قىلدى.
</S>
<S ID=13400>
   قانۇن ئارقىلىق ئىدارە قىلىش لېكسىيە پائالىيىتى شۇ جايدىكى دېھقانلارنىڭ قانۇن ئېڭىنى ئۆستۈرۈپلا قالماي، قانۇن ساۋاتلىرىنى ئومۇملاشتۇرۇش تەربىيەسىنى ئىلگىرى سۈرۈپ، ئۇلارنىڭ قانۇنغا ئاڭلىق رىئايە قىلىش ئېڭىنى ئۆستۈرۈشكە، ئىدىيە بازىسىنى قوغداپ، جامائەت پىكرى يۆنىلىشىنى ئىگىلەشكە، ‹‹ئەسەبىيلىكنى تۈگىتىش›› خىزمىتىنى ئىلگىرى سۈرۈشكە تۈرتكە بولدى.
</S>
<S ID=13401>
مەن قانۇن ساۋاتلىرىنى ئومۇملاشتۇرۇشقا قولايلىق يارىتىش ئۈچۈن لېكسىيە مەزمۇنىنى كۆڭۈل قويۇپ ئىنچىكە رەتلەش ۋە خۇلاسىلەش ئاساسىدا 10 مىڭ خەتلىك ‹‹قانداق قىلغاندا ئاساسىي قاتلام قانۇن تەشۋىقات – تەربىيە خىزمىتىنى ياخشى ئىشلىگىلى بولىدۇ›› ناملىق تۆت يۈرۈش كىتابچىنى تۈزدۈم ۋە بۇ ئارقىلىق ئاممىغا قانۇن ئارقىلىق ئىدارە قىلىشنىڭ ياڭراق ساداسىنى يەنىمۇ كەڭ دائىرىدە يەتكۈزمەكچى بولدۇم.
</S>
</TEXT>
/BODY
/DOC