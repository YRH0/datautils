<DOC>
<DOCID>TIANSHAN.566174</DOCID>
<HEADER>
<CLASS>مەملىكەت</CLASS>
<DATE>2016-11-21 11:10:01</DATE>
</HEADER>
<BODY>
<HEADLINE>
<S ID=60825>
«ئەرش ئوردىسى» 2-نومۇر ئېلىمىزنىڭ بوشلۇق پونكىتى دەۋرىگە ئۇل سالدى
</S>
</HEADLINE>
<TEXT>
<S ID=60826>
 2016 – يىل 9 – ئاينىڭ 15 – كۈنى ئېلىمىزنىڭ تۇنجى بوشلۇق تەجرىبىخانىسى ‹‹ئەرش ئوردىسى›› 2 – نومۇر مۇۋەپپەقىيەتلىك قويۇپ بېرىلدى، ئۇ ئېلىمىز بوشلۇق پونكىتى دەۋرىنىڭ يېتىپ كېلىشىگە ئاساس سېلىپ، ئېلىمىز ئالەم بوشلۇقى پەن – تېخنىكىسى ئىشلىرىنىڭ يېڭى باشلىنىش نۇقتىسى بولۇپ قالدى.
</S>
<S ID=60827>
 ‹‹ئەرش ئوردىسى›› 2 – نومۇرلۇق بوشلۇق تەجرىبىخانىسىغا سىرتتىن قارىغاندا خۇددى ‹‹ئەرش ئوردىسى›› 1 – نومۇرغا ئوخشاش بايلىق بۆلمىسى ۋە تەجرىبىخانا بۆلمىسىدىن ئىبارەت ئىككى بۆلمىدىن تۈزۈلگەن، ئەمما ئىچكى قۇرۇلمىسى پەرقلىق بولۇپ ئوخشاش بولمىغان ۋەزىپىلەرنى ئۆز ئۈستىگە ئالغان.
</S>
<S ID=60828>
‹‹ئەرش ئوردىسى›› 2 – نومۇر ‹‹ئەرش ئوردىسى›› 1 – نومۇرغا سېلىشتۇرغاندا ئەسلىھەلىرى تولۇق، يۈك قاچىلاش ئىقتىدارى يۇقىرى، ئىچكى مۇھىتى تېخىمۇ ياخشى، سەپلەنگەن ئۈسكۈنىلەر ئىلغار بولۇپ، پۈتۈنلەي يېڭىچە بولغان قوللىنىشچان سىستېمىلار مەيلى سان جەھەتتە بولسۇن ياكى مۇرەككەپلىك دەرىجىسى جەھەتتە بولسۇن ئىلغار ھېسابلىنىدۇ.
</S>
<S ID=60829>
 مەسىلەن، بۇنىڭغا تۇنجى قېتىم سۇيۇق كونتۇرلۇق دەلىللەش سىستېمىسى سەپلەنگەن، ئۇ بوشلۇق پونكىتىنى رېمونت قىلىش تېخنىكىسىنى دەلىللەيدۇ؛ تۇنجى قېتىم مېخانىك قول بىلەن مەشغۇلات قىلىدىغان سىنىغۇچ سەپلەنگەن، مېخانىك قول دېگىنىمىز، بوشلۇق ماشىنا ئادىمى بولۇپ، بوشلۇق پونكىتىنى ئوربىتىدا قۇراشتۇرۇش، ئوربىتىدا رېمونت قىلىش، مال توشۇش ۋە يۆتكەش، ئالەم ئۇچقۇچىلىرىنىڭ بۆلمە سىرتىدا پائالىيەت ئېلىپ بېرىشىغا ھەمدەم بولۇش قاتارلىقلارغا ئىشلىتىلىدۇ، ئېلىمىزنىڭ تۇنجى قېتىم ئالەم بوشلۇقىدا ئېلىپ بارغان ئادەم ۋە ماشىنا ئادەم ھەمكارلىقىدىكى ئوربىتىدا رېمونت قىلىش سىنىقى كەلگۈسىدىكى بوشلۇق پونكىتى ۋەزىپىلىرىنى ئورۇنلاشنى تېخنىكا كاپالىتى بىلەن تەمىنلەپ، يېقىلغۇ تولۇقلاشنى دەلىللەش سىنىقىنىڭ ئېھتىياجىنى قانائەتلەندۈرىدۇ، ئىتتىرىش سىستېمىسىغا قارىتا ماسلاشتۇرۇش ئېلىپ بارىدۇ.
</S>
<S ID=60830>
 ‹‹ئەرش ئوردىسى›› 2 – نومۇر بوشلۇققا چىققاندىن كېيىن 14 خىل تەجرىبىنى ئورۇنلاش پىلانلانغان بولۇپ، بۇ تەجرىبىلەر مىكرو ئېغىرلىق ئۇل فىزىكىسى، بوشلۇق ماتېرىيال ئىلمى ۋە بوشلۇق ھاياتلىق ئىلمى قاتارلىق كۆپ خىل ساھەلەرگە چېتىلىدۇ، بۇلارنىڭ كۆپ قىسمىنى نۆۋەتتە دۇنيادىكى ئەڭ ئالدىنقى قاتاردىكى تەتقىقات ساھەلىرى دېيىشكە بولىدۇ.
</S>
<S ID=60831>
مەسىلەن، كۋانت مەخپىي ئاچقۇچى ئارقىلىق يەر يۈزى ئاخىرقى ئۇچلىرىنى ماسلاشتۇرۇش، يەر يۈزى پونكىتى بىلەن ‹‹ئەرش ئوردىسى›› 2 – نومۇر ئارىلىقىدا كۋانتلىق ئۇچۇر – ئالاقە يولى بەرپا قىلىش ھەم بۇ ئاساستا ئاسمان – زېمىن كۋانت مەخپىي ئاچقۇچلۇق تەقسىمات سىنىقى ئىشلەش، ئادەملىك ئالەم قاتنىشىنىڭ ئاسمان – زېمىن ئوتتۇرىسىدىكى مەخپىيلەشتۈرۈلگەن ئۇچۇر ئالاقىسى ۋە كەلگۈسىدىكى ئاسمان – زېمىن بىر گەۋدىلەشكەن كەڭ كۆلەملىك مەخپىيلەشتۈرۈلگەن ئۇچۇر ئالاقىسى تورىنى بەرپا قىلىش ئۈچۈن ئۇل سېلىپ بېرىدۇ.
</S>
<S ID=60832>
 ئېلىمىزنىڭ ئادەملىك ئالەم قاتنىشى قۇرۇلۇشى ئۈچ قەدەمگە بۆلۈپ ئېلىپ بېرىلىدۇ، ‹‹ئەرش ئوردىسى›› 2 – نومۇرلۇق بوشلۇق تەجرىبىخانىسى ئىككىنچى قەدەمنىڭ ئىككىنچى باسقۇچىدىكى تۇنجى قويۇپ بېرىلگەن ئادەملىك ئالەم ئۇچقۇسى بولۇش سۈپىتى بىلەن ناھايىتى مۇھىم ئەھمىيەتكە ئىگە بولىدۇ.
</S>
<S ID=60833>
ئۇ كېيىنكى بوشلۇق تەجرىبىخانىسىنىڭ قۇرۇلۇشى ئۈچۈن تەجرىبە توپلايدۇ، بۇ قېتىمقى قويۇپ بېرىشتە ئېلىمىزنىڭ كەلگۈسىدىكى بوشلۇق تەجرىبىخانىسىغا ئوخشاش ئېگىزلىكتىكى ئوربىتا تاللانغان بولۇپ، بۇ ‹‹ئەرش ئوردىسى›› 1 – نومۇرلۇق نىشان ئۇچقۇسىنىڭ ئوربىتىسىدىن 50 مېتىر ئېگىز بولۇش بىلەن بىللە، يەنە كەلگۈسى بوشلۇق پونكىتىنىڭ ئۇلىنىشىنى دەلىللەپ، ئۇلىنىشنىڭ مۇمكىنچىلىكىنى تېخىمۇ ئىلگىرىلىگەن ھالدا يۇقىرى كۆتۈرۈپ، كەلگۈسى بوشلۇق پونكىتىنىڭ قۇرۇلۇشى ئۈچۈن يۇقىرى تۆۋەننى ماسلاشتۇرۇش رولىنى ئوينايدۇ.
</S>
<S ID=60834>
ياسىن ئىبراھىم تەرجىمىسى
</S>
</TEXT>
/BODY
/DOC