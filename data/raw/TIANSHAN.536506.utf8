<DOC>
<DOCID>TIANSHAN.536506</DOCID>
<HEADER>
<CLASS>پەن – مائارىپ</CLASS>
<DATE>2016-07-24 14:04:01</DATE>
</HEADER>
<BODY>
<HEADLINE>
<S ID=34530>
ئالىي مەكتەپ ئىمتىھانىدا يۇقىرى نومۇرئالغان 15ئوقۇغۇچى‹‹ئالتۇن گۆھەر››نىڭ شاپائىتىگە ئېرىشتى
</S>
</HEADLINE>
<TEXT>
<S ID=34531>
    مۇيەسسەر ئاباھامىت خەۋەر قىلىدۇ: شىنجاڭ ‹‹ئالتۇن گۆھەر›› خەلقئارا سودا چەكلىك شىركىتى 20-ئىيۇل بۇ يىل ئالىي مەكتەپ ئىمتىھانىدا ھەر قايسى ۋىلايەت، ئوبلاست، شەھەرلەر بويىچە يۇقىرى نومۇرغا ئېرىشكەن ھەر مىللەتتىن بولغان 15 ئوقۇغۇچىغا 5000 يۈەندىن ئوقۇش مۇكاپات پۇلى بەردى.
</S>
<S ID=34532>
    ‹‹ئالتۇن گۆھەر›› خەلقئارا سودا چەكلىك شىركىتى تېرە ئاسراش مەھسۇلاتلىرى، گىرىم بۇيۇملىرى، پېچىنە – تورت قاتارلىق مەھسۇلاتلارنى ئىشلەپچىقىرىش – سېتىش بىر گەۋدىلەشكەن، 100دىن ئارتۇق خىزمەتچىسى، شىنجاڭنىڭ جاي – جايلىرىدا 181 ۋاكالەتچىسى بار، مەھسۇلاتلىرى ئاپتونوم رايونىمىزدىلا ئەمەس، ئوتتۇرا ئاسىيا بازارلىرىدىمۇ ئالقىشقا ئېرىشكەن پۇقراۋى كارخانا. شىركەت قۇرۇلغاندىن بۇيان، خەير – ساخاۋەت ئىشلىرىنى ئىزچىل داۋاملاشتۇرۇپ كەلدى. 2014 – يىلى ‹‹ئىلى &lt;ئالتۇن گۆھەر&gt; خەير – ساخاۋەت مەركىزى››نى ئەنگە ئالدۇرۇپ، ھەريىلى شىركەت پايدىسىنىڭ مەلۇم نىسبىتىنى ئاجرىتىپ، بىر تەرەپتىن، جەمئىيەتتىكى مېيىپلەر، يىتىم – يېسىرلار، قارىغۇچىسى يوق ياشانغانلارنىڭ ھالىدىن خەۋەر ئالدى، يەنە بىر تەرەپتىن، مائارىپقا مەبلەغ سالدى ھەم ئۆز كۈچىگە تايىنىپ ئىگىلىك تىكلەشنى نىشان قىلغان ياشلارغا ياردەم قىلدى. ھازىر شىركەتنىڭ يىلىغا خەير – ساخاۋەت ئىشلىرىغا ئاجراتقان مەبلىغى 400 مىڭ يۈەندىن ئاشتى.
</S>
<S ID=34533>
    شۇ كۈنكى پائالىيەتتە، ‹‹ئالتۇن گۆھەر›› خەلقئارا سودا چەكلىك شىركىتىنىڭ قۇرغۇچىسى گۆھەرنىسا مولتۇرغان مېھرىبان ئانىلار ۋە ساخاۋەتلىك ئاتىلار كوللېكتىپىغا 10 مىڭ يۈەندىن ياردەم قىلىپ، مېھرىبان ئانىلار سېپىگە قېتىلدى.
</S>
<S ID=34534>
    گۆھەرنىسا مولتۇرغان مۇنداق دېدى: ئۆز ۋاقتىدا ئالىي مەكتەپتە ئوقۇيالماي، ئوتتۇرا تېخنىكومدا ئوقۇغانىدىم، شۇڭا بۇ ئوقۇغۇچىلارنىڭ ياخشى پۇرسەتنى قەدىرلەپ تىرىشىپ ئوقۇپ، كەلگۈسىدە مۇنەۋۋەر ئوقۇغۇچىلارغا مەندىنمۇ بەكرەك ياردەم قىلالايدىغان ياراملىق ئادەم بولۇشىنى ئارزۇ قىلىپ، ئۇلارنى مۇكاپاتلىدىم. بۇ ئوقۇغۇچىلار ئالىي مەكتەپتىمۇ ئالدىنقى قاتاردا ماڭالىسا، مەكتەپ پۈتكۈزگىچە ئوقۇش مۇكاپات پۇلى بېرىشنى توختاتمايمىز.
</S>
<S ID=34535>
    ئالىي مەكتەپ ئىمتىھانىدا ئىلى ئوبلاستى بويىچە بىرىنچى بولغان گۈلمىھرە سەيدىئەخمەت مۇنداق دېدى: مەن جۇڭنەن مالىيە – ئىقتىساد ئۇنىۋېرسىتېتىغا قوبۇل قىلىنىپ، ‹‹ئالتۇن گۆھەر›› شىركىتىنىڭ 5000 يۈەن ئوقۇش مۇكاپات پۇلىغا ئېرىشىپ، ئىنتايىن خۇش بولدۇم. چوقۇم تىرىشىپ ئۆگىنىپ، ‹‹ئالتۇن گۆھەر››دىكى تاغا – ھەدىلەر ۋە جەمئىيەتنىڭ كۈتكەن ئۈمىدىنى ئاقلايمەن.
</S>
</TEXT>
/BODY
/DOC