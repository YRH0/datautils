<DOC>
<DOCID>TIANSHAN.535407</DOCID>
<HEADER>
<CLASS>پەن – مائارىپ</CLASS>
<DATE>2016-07-19 09:19:43</DATE>
</HEADER>
<BODY>
<HEADLINE>
<S ID=33616>
ياربويى كەنتىدىكى بالىلارنىڭ ئۆگىنىش ئارزۇسى ئەمەلگە ئاشتى
</S>
</HEADLINE>
<TEXT>
<S ID=33617>
   ئىختىيارىي مۇخبىرىمىز ئىمىنجان تۇرسۇن خەۋىرى: 15-ئىيۇل يوپۇغا ناھىيەسى ئاچچىق يېزا ياربويى كەنتىنىڭ مەدەنىيەت-سەنئەت زالىدا ھەر خىل ياشتىكى 30 دىن ئارتۇق بالا خىزمەت گۇرۇپپىسىدىكى يېتەكچى ئوقۇتقۇچىنىڭ ساناق ھەرىكىتىگە ئەگىشىپ، ناھايىتى تېتىك ھالدا كوللېكتىپ ئۇسسۇل مەشىقى قىلىۋاتقان بولۇپ، ئۇلار ئارام ئېلىش ۋاقتىدا ئۆزلىرىنىڭ بۇ جەھەتتىكى قىزىقىشى ۋە ئەمەلگە ئاشقان ئارزۇ-ھەۋەسلىرىنى ئىنتايىن زوق-شوق بىلەن سۆزلەپ بېرىشتى.
</S>
<S ID=33618>
   كەنت باشلانغۇچ مەكتىپىدىن 4-يىللىق سىنىپ ئوقۇغۇچىسى دىلبەر قۇربان مۇنداق دېدى: مەن ئۇسسۇل ئويناشقا كىچىكىمدىن قىزىقاتتىم، دىلنار ئابدۇللا ھەدەمدەك داڭلىق ئۇسسۇلچى بولغۇم بار ئىدى. ئەمما يېتەكلەيدىغان ئادەم بولمىغاچقا، ئوينىغان ئۇسسۇل ھەرىكەتلىرىم قاملاشماي كۆڭلۈم يېرىم بولاتتى. شۇڭا بىر يېتەكچى ئۇستازىمنىڭ بولۇشىنى تولىمۇ ئارزۇ قىلاتتىم. مانا ئەمدى خىزمەت گۇرۇپپىسىدىكى دىلنۇر مۇئەللىمنىڭ يېتەكچىلىكىدە سىستېمىلىق، قائىدىلىك تەربىيەلىنىش پۇرسىتىگە ئېرىشتىم. مەن چوقۇم دەرستە ئەلاچى ئوقۇغۇچى، داڭلىق ئۇسسۇلچى بولۇش ئۈچۈن تىرىشىمەن.
</S>
<S ID=33619>
   ياربويى كەنتىنىڭ 150 كىۋادرات مېتىر كۆلەمدىكى يۈرۈشلەشكەن مەدەنىيەت-سەنئەت زالىدا بالىلارنىڭ ئۇسسۇل ئۆگىنىش مەشىقىگە يېتەكچىلىك قىلىۋاتقان شىنجاڭ سەنئەت ئىنستىتۇتى «ئۈچ ئەل» خىزمەت گۇرۇپپىسىنىڭ ئەزاسى دىلنۇر ئابدۇرېشىت مۇئەللىم مۇنداق دېدى: خىزمەت گۇرۇپپىمىزدىكى كادىرلار كەسپىي خىزمەت ئالاھىدىلىكىمىز ۋە خەنزۇ تىلى ئاساسىمىزدىن پايدىلىنىپ، بالىلارنىڭ خەنزۇ تىلى، كومپيۇتېر ۋە ئۇسسۇل-مۇزىكا ئۆگىنىشىگە يېتەكچىلىك قىلىشنى مەدەنىيەت ئارقىلىق ئاممىغا نەپ يەتكۈزۈشنىڭ مۇھىم بىر مەزمۇنى قىلدۇق. بىز بۇ كەنتكە كەلگەندىن بۇيان، ھەپتىدە ئۈچ كۈن كەنت باشلانغۇچ مەكتىپىگە چىقىپ، ھەر قايسى يىللىقتىكى بالىلارغا خەنزۇ تىلى، كومپيۇتېر بىلىملىرىدىن دەرس ئۆتۈش، گۈزەللىك گىمناستىكىسى ئۆگىتىش، دەرستىن چۈشكەندىن كېيىن يەنە بالىلارنىڭ تاپشۇرۇقلىرىنى ئىشلىتىش، سۆزلۈك يادلىشىغا يېتەكچىلىك قىلىش ۋە ئۇسسۇل، مۇزىكا كەسپلىرىگە قىزىقىدىغان بالىلارنى ھەر شەنبە، يەكشەنبە كۈنلىرى ۋە ھازىرقىدەك تەتىل كۈنلىرى مەركەزلىك تەربىيەلەش، مەشىقلەندۈرۈشنى ئىزچىل داۋاملاشتۇرۇپ، ئۇلارنىڭ ئۇنىۋېرسال ئىقتىدارىنى يېتىلدۈرۈشىگە ئەمەلىي ياردەم بەردۇق.
</S>
<S ID=33620>
   ئىگىلىنىشىچە، شىنجاڭ سەنئەت ئىنستىتۇتىدىن «ئەل رايىنى بىلىش، ئەلگە نەپ يەتكۈزۈش، ئەلنى مايىل قىلىش» پائالىيىتى بىلەن ياربويى كەنتىكە بۇ يىل 3-تۈركۈمدە چۈشكەن خىزمەت گۇرۇپپىسىدىكى كادىرلار بۇ كەنتكە قەدەم باسقان ئۈچ ئايدىن ئارتۇق ۋاقىتتىن بۇيان، ئىتتىپاقلىق، ئىناقلىقنى ئىلگىرى سۈرۈش، ئەسەبىيلىكنى تۈگىتىش باش تېمىسىدىكى مەدەنىيەت-سەنئەت، قانۇنچىلىق تەشۋىقات-تەربىيە پائالىيەتلىرىنى ئۈزۈلدۈرمەي قانات يايدۇرۇپ، زامانىۋى مەدەنىيەت ئارقىلىق ئاممىغا نەپ يەتكۈزۈش، ئاممىنىڭ ئىدىيەسىنى ھەل قىلىشنى نۇقتىلىق چىڭ تۇتتى، شۇنداقلا يەنە تۈرلۈك ئۇسۇللاردا 200 مىڭ يۈەندىن ئارتۇق مەبلەغ غەملەپ، كەنت ئەتراپىدىكى يول-كوچىلارغا 40 تىن ئارتۇق يول چىرىغى ئورنىتىپ بەردى، كەنت باشلانغۇچ مەكتىپىگە 20 يۈرۈش كومپيۇتېر، ئالتە يۈرۈش ئېلېكتىرونلۇق پىيانىنو، 18 قۇر ئوقۇتقۇچىلار فورمىسى ۋە 200 قۇر ئوقۇغۇچىلار فورمىسى ياردەم قىلغان.
</S>
</TEXT>
/BODY
/DOC