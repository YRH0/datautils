<DOC>
<DOCID>TIANSHAN.493151</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-01-26 12:28:43</DATE>
</HEADER>
<BODY>
<HEADLINE>
<S ID=5979>
توقسۇ ناھىيەسى سۇچىلىق قۇرۇلۇشى سۈپىتىنى ئۆستۈردى
</S>
</HEADLINE>
<TEXT>
<S ID=5980>
    ئىختىيارىي مۇخبىرىمىز نىياز ساتتار خەۋىرى: توقسۇ ناھىيەسى بۇلتۇر كىچىك تىپتىكى ئېتىز-ئېرىق، سۇچىلىق قۇرۇلۇشى بويىچە نۇقتىلىق ناھىيە قۇرۇش تۈرىنى زور كۈچ بىلەن يولغا قويۇپ، ئېتىز-ئېرىق سۇچىلىق قۇرۇلۇش سۈپىتىنى ئۆستۈرۈشكە كۈچەپ، يېزا ئىگىلىك ئۇل ئەسلىھەلىرىنى ياخشىلىدى.
</S>
<S ID=5981>
    تىپىك يېزا ئىگىلىكىنى ئاساس قىلىدىغان توقسۇ ناھىيەسى بۇلتۇر يېزا ئىگىلىكىنىڭ ئومۇميۈزلۈك راۋاجلىنىشىنى ئىلگىرى سۈرۈشنى ئىقتىسادىي خىزمەتنىڭ مۇھىم نۇقتىسى قىلدى.
</S>
<S ID=5982>
بۇ جەرياندا كىچىك تىپتىكى ئېتىز-ئېرىق سۇچىلىق قۇرۇلۇشىغا 56 مىليون 578 مىڭ يۈەن مەبلەغ سېلىپ، 17.23 كىلومېتىر سۇ سىڭمەس ئۆستەڭ، 310 يۈرۈش يانداشما سۇچىلىق قۇرۇلۇشى ياساپ، 32 كىلومېتىر سۇ سىڭمەس ئۆستەڭنى رېمونت قىلدى.
</S>
<S ID=5983>
27 مىڭ 200 مو يەرنى تەكشىلەپ، سۇ تېجەپ سۇغىرىش كۆلىمىنى 12 مىڭ مو كۆپەيتتى.
</S>
<S ID=5984>
يېزا-بازارلار سۇ سىڭمەس ئۆستەڭ ياسىغان كەنتلەرنى بېتون تاختا، چۈشۈرگە ئىشىكى، سېمونت ۋە مەبلەغ بىلەن تەمىنلىدى.
</S>
<S ID=5985>
تېمىتىپ سۇغىرىش تېخنىكىسىنى قوللانغان دېھقانلارنىڭ ھەر مو يېرىگە 300 يۈەندىن تولۇقلىما پۇل بەردى، دېھقانلار ياسايدىغان چۈشۈرگە، كۆۋرۈك قۇرۇلۇشىغا لازىملىق سېمونت، چۈشۈرگە ئىشىكىنى ناھىيەلىك سۇچىلىق ئىدارىسى ھەقسىز تەمىنلىدى.
</S>
<S ID=5986>
تېمىتىپ سۇغىرىش تېخنىكىسىنى قوللانغان دېھقانلار يېزا-بازار، كەنتنىڭ ماشىنىلاشقان قۇدۇقلىرىنىڭ سۈيىنى ئىشلەتكەن بولسا شۇ جەرياندا سەرپ بولغان توك پۇلىنى ناھىيەلىك سۇچىلىق ئىدارىسى تولۇقلاپ بەردى.
</S>
<S ID=5987>
    توقسۇ ناھىيەلىك سۇچىلىق ئىدارىسىنىڭ باشلىقى چېن چىڭفۇ مۇنداق دېدى:تۈرلۈك ئېتىبار بېرىش سىياسەتلىرىنى جايىدا ئەمەلىيلەشتۈرۈش ئۈچۈن، بۇلتۇر 25 تايانچ تېخنىكلارنى دۆلەت، ئاپتونوم رايون، ۋىلايەت تەشكىللىگەن تەربىيەلەش كۇرسىغا ئەۋەتىپ، ئۇلارنىڭ سۇ سۈپىتىنى خىمىيەلىك تەكشۈرۈش، كېۋەزنى يوپۇق ئاستىدىن تېمىتىپ سۇغىرىش، سۇچىلىق قۇرۇلۇشىنى نازارەت قىلىش، سۇچىلىق قانۇنىنى ئىجرا قىلىش، سۇچىلىق قۇرۇلۇشى ئۇچۇرلىرىنى باشقۇرۇش ۋە كىچىك تىپتىكى ئېتىز-ئېرىق سۇچىلىق قۇرۇلۇشى ھەم سۇ سىڭمەس ئۆستەڭلەرنى باشقۇرۇش سەۋىيەسىنى ئۆستۈردۇق.
</S>
</TEXT>
/BODY
/DOC