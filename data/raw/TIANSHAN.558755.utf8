<DOC>
<DOCID>TIANSHAN.558755</DOCID>
<HEADER>
<CLASS>شىنجاڭ</CLASS>
<DATE>2016-10-24 12:18:49</DATE>
</HEADER>
<BODY>
<HEADLINE>
<S ID=55004>
بەخت ناخشىسىنى ياڭرىتىۋاتقان كۆپ مىللەتلىك چوڭ ئائىلە
</S>
</HEADLINE>
<TEXT>
<S ID=55005>
 چۆچەك شەھىرىنىڭ قارادۆڭ مەھەللىسىدىكى ھېكايىلەر
</S>
<S ID=55006>
  ياڭ شۇخەن
</S>
<S ID=55007>
   چۆچەك شەھىرىنىڭ قارا دۆڭ مەھەللىسى مەملىكەتلىك مىللەتلەر ئىتتىپاقلىقى – تەرەققىياتى بويىچە ئۈلگىلىك كوللېكتىپ بولۇپ، ھازىر 889 ئائىلە 2316 نوپۇس بار، بۇنىڭ ئىچىدە كۆپ مىللەتلىك ئائىلە مەھەللە ئومۇمىي نوپۇسىنىڭ ئۈچتىن بىر قىسمىنى ئىگىلەيدۇ.
</S>
<S ID=55008>
   بۇ مەھەللىدىكى ئامما بىللە ئولتۇراقلىشىپ، بىللە تۇرمۇش كەچۈرۈپ، ئورتاق تەرەققىي قىلىپ بېيىپ، بىر ئائىلە كىشىلىرىدەك ئىناق ئۆتۈپ، نۇرغۇن تەسىرلىك ھېكايىلەرنى ۋۇجۇدقا كەلتۈردى.
</S>
<S ID=55009>
   ‹‹ئۇنىڭغا ياتلىق بولغىنىم، ئۆمرۈمدىكى ئەڭ خۇشاللىنارلىق ئىش››
</S>
<S ID=55010>
  9 – ئاينىڭ 18 – كۈنى، كۈز كىرىپ قالغان بولسىمۇ، چىڭقى چۈشتىكى قۇياش نۇرى زېمىننى ئوتتەك قىزىتىپ تۇراتتى، قۇياش نۇرىدا قارا دۆڭ مەھەللىسىنىڭ پاكىز سۈپۈرۈلگەن ئاسفالتلىق يولى پارقىراپ تۇراتتى.
</S>
<S ID=55011>
    چۈشلۈك تاماق ۋاقتى ئىدى، قارا دۆڭ مەھەللىسىنىڭ 48 ياشلىق خەلق ئىشلىرى كادىرى شۈ جېنلىڭ توكسىكلىتقا مىنىپ، ئۆيىگە كېتىۋاتاتتى، توكسىكلىتىنىڭ سېۋىتىدە ئەمدىلا سېتىۋالغان يېڭى كۆكتات بار ئىدى.
</S>
<S ID=55012>
ئۇ يىراقتىنلا مېنى كۆرۈپ، ئالدىراپ توكسىكلىتتىن چۈشۈپ سالاملاشتى.
</S>
<S ID=55013>
   شۈ جېنلىڭ بۇ مەھەللىدىكى تار كوچىدا ئولتۇراتتى، ئۇ داتلىشىپ كەتكەن تۆمۈر دەرۋازىنى ئاچتى، 20 كىۋادرات مېتىرمۇ كەلمەيدىغان بۇ كىچىك ھويلا پاكىز، رەتلىك ئىدى، پاراڭ ئارىلىقىدا، بىر ئەر ئۆيدىن چىقىپ شۈ جېنلىڭنىڭ قولىدىكى كۆكتاتنى ئېلىپ، ئاشخانىغا كىرىپ، چاققانلىق بىلەن يىڭىنى تۈرۈپ يۇيۇشقا باشلىدى.
</S>
<S ID=55014>
   ئۇ، شۈ جېنلىڭنىڭ ئېرى ئىلغارجان يۈسۈپجان بولۇپ، ئۇنىڭ دادىسى ئۇيغۇر، ئانىسى ئۆزبېك ئىدى.
</S>
<S ID=55015>
   چۆچەك شەھىرىنىڭ بوزداق دېھقانچىلىق مەيدانىدا ئولتۇرۇشلۇق شۈ جېنلىڭ 1992 – يىلى باشقىلارنىڭ تونۇشتۇرۇشى بىلەن، چۆچەك شەھىرىگە كېلىپ شەھەرلىك پارتكوم مېھمانخانىسىدا مۇلازىمەتچى بولىدۇ، ئەينى يىلى ئۇ 25 ياشتا ئىدى، شۇ چاغدا 27 ياشقا كىرگەن ئىلغارجان شەھەرلىك پارتكوم مېھمانخانىسىنىڭ ئاشپىزى ئىدى، خىزمەتداشلىرىنىڭ چاقچاقلىرى ۋە ھە – ھۈسى بىلەن، بۇ ئىككىيلەننىڭ بىر – بىرىگە كۆڭلى چۈشۈپ قالىدۇ.
</S>
<S ID=55016>
   ئىككىسىنىڭ ئاتا – ئانىسى بۇ توي ئىشىغا قوشۇلىدۇ، شۇنداق قىلىپ شۈ جېنلىڭ ئىلغارجانغا ياتلىق بولۇپ، ئاددىي ئەمما شېرىن تۇرمۇش كەچۈرۈشكە باشلايدۇ.
</S>
<S ID=55017>
   1997 – يىلى 6 – ئايدا، ئىلغارجاننىڭ ئانىسى پالەچ بولۇپ قالىدۇ، شۈ جېنلىڭ ھەر كۈنى كېلىپ قېيىنئانىسىنىڭ بەدەنلىرىنى سۈرتۈپ، مۇڭدىشىپ تۇرىدۇ ۋە ئېرى بىلەن بىللە ھەر خىل تاماقلارنى ئېتىپ بېرىدۇ، ئىككىسىنىڭ ئەتراپلىق كۈتۈشى ئانىنى ناھايىتى تەسىرلەندۈرىدۇ، شۇ يىلى 9 – ئاينىڭ 27 – كۈنى ئانا كۆز يۇمۇش ئالدىدا، كېلىنىنى چىڭ قۇچاقلاپ توختىماي سۆيۈپ كېتىدۇ.
</S>
<S ID=55018>
   بەش يىل ئىلگىرى، شۈ جېنلىڭنىڭ ئۆت نەيچىسى راكىغا گىرىپتار بولغان 88 ياشلىق ئانىسى قىزىنىڭ ئۆيىگە كېلىپ تۇرىدۇ، موماي سۇيۇقئاشقا ئامراق ئىدى، شۇڭا ئىلغارجان ھەر كۈنى كەچتە ئۇنىڭغا سۇيۇقئاش ئېتىپ بېرەتتى، ۋاپات بولۇشتىن بىر كۈن بۇرۇن، موماينىڭ قېتىق ئىچكۈسى كېلىپ قالىدۇ، بۇ چاغدا سىرتتا قاتتىق يامغۇر يېغىۋاتاتتى، ئىلغارجان يامغۇرغا قارىماي كوچىغا چىقىپ قېتىق ئېلىپ كىرىدۇ.
</S>
<S ID=55019>
   2014 – يىل 6 – ئاينىڭ 16 – كۈنى شۈ جېنلىڭ ئېرىگە ھەمراھ بولۇپ ئۈرۈمچىدىكى دوختۇرخانىغا كېلىپ، ئېرىنىڭ جىگەر ئوپېراتسىيەسى قىلدۇرىدۇ.
</S>
<S ID=55020>
‹‹6 – ئاينىڭ 17 – كۈنى مېنىڭ تۇغۇلغان كۈنۈم ئىدى، 6 – ئاينىڭ 16 – كۈنى ئىلغارجان ئوپېراتسىيەخانىغا كىردى، سەككىز سائەتلىك ئوپېراتسىيەدىن كېيىن، ئۇنى ئېغىر كېسەللەرنى كۆزىتىش بۆلۈمىگە ئېلىپ كىردى، ئۇ ھوشسىز ياتاتتى، بىر سائەتتىن ئارتۇق ۋاقىتتىن كېيىن، ئۇ ئاستا – ئاستا ھوشىغا كەلدى، لېكىن ناھايىتى ئاجىز ئىدى، ئۇ مېنى كۆرۈپ گەپ قىلماقچى بولدى، مەن ئۇنىڭ قېشىغا ئاستا سۈرۈلۈپ باردىم، ئۇ بوش ئاۋازدا: تۇغۇلغان كۈنىڭىزگە مۇبارەك بولسۇن! دېدى، بۇ سۆزنى ئاڭلاپ كۆزلىرىمدىن ياشلار تاراملاپ ئاقتى، ‹‹مېنىڭ ئۇنىڭغا ياتلىق بولۇشۇم، ئۆمرۈمدىكى ئەڭ خۇشاللىنارلىق ئىش، ئۇنىڭ بىلەن ئۆمۈر بويى بىللە ئۆتسەم شۇنىڭغا رازى››.
</S>
<S ID=55021>
   ‹‹بىزنىڭ دوستلۇقىمىز مەڭگۈلۈك››
</S>
<S ID=55022>
   قارا دۆڭ مەھەللىسىدە ماھىرە قادىر ئائىلىسىنىڭ سەھرا ئارامگاھى تىلغا ئېلىنسا، بىلمەيدىغان كىشى يوق.
</S>
<S ID=55023>
كىشىلەر ئۇنىڭدىن قانداق قىلىپ ئىگىلىك تىكلەش خىيالىغا كېلىپ قالغانلىقىنى سورىغاندا، ماھىرە دائىم ئۆزىنىڭ ياخشى ھەدىسى ليۇ شياۋرۇڭنى تىلغا ئالىدۇ.
</S>
<S ID=55024>
‹‹ئۇ مېنى مۇشۇ يولغا يېتەكلىدى، ئەگەر ئۇ بولمىغان بولسا، بۈگۈنكى كۈنۈم بولمىغان بولاتتى››، دېدى ماھىرە.
</S>
<S ID=55025>
   ماھىرەنىڭ ئۆيى بىلەن بىر كوچا ئايرىلىپ تۇرىدىغان ليۇ شياۋرۇڭنىڭ ئۆيىدە گۈل – گىياھلار بولۇق ئۆسكەنىدى.
</S>
<S ID=55026>
ئۇنىڭ ئىشىك ئالدىغا كېلىشىمىزگە، ئوتتۇرا ياشلىق بىرئايال تېز قەدەملەر بىلەن ئالدىمىزغا چىقتى، ئۇ ليۇ شياۋرۇڭ ئىدى.
</S>
<S ID=55027>
ماھىرەنى تىلغا ئالغىنىمىزدا، ليۇ شياۋرۇڭ كۆڭلىدىكىنى قالدۇرماي سۆزلەشكە باشلىدى، ‹‹مەن تۇرمۇشلۇق بولغاندىن كېيىن، ئۇنىڭ بىلەن تونۇشۇپ ياخشى دوستلاردىن بولۇپ قالغان، كېيىن بىر تۇغقان ئاچا – سىڭىلدەك يېقىن بولۇپ كەتتۇق››.
</S>
<S ID=55028>
   ئەمەلىيەتتە ئىككىسىنىڭ مۇناسىۋىتى ئۇلارنىڭ قېيىنئانىلىرى ئورناتقان چوڭقۇر دوستلۇقتىن كەلگەن.
</S>
<S ID=55029>
   ليۇ شياۋرۇڭ مۇنداق دېدى: مەن 1983 – يىلى توي قىلغاندا، يولدىشىمنىڭ قوشنىسى پەرھاتنىڭ ئائىلىسىدىكىلەر بىزنىڭ توي ئىشىمىزغا ئۆزلىرىنىڭ ئىشىدەك كۆڭۈل بۆلدى، ئەينى يىللاردا، توي ئائىلىدە ئۆتكۈزۈلەتتى.
</S>
<S ID=55030>
ئېسىمدە قېلىشىچە پەرھات ۋە ئۇنىڭ سۆيگىنى ماھىرە، پەرھاتنىڭ ئىنىسى ھەر كۈنى بىز ئۈچۈن ئالدىراش يۈردى، ئۇلار تاڭ يورۇشىغىلا كىرىپ ياردەملىشىپ، كەچ كىرگەندە ئاندىن ئۆيلىرىگە چىقىپ كېتەتتى.
</S>
<S ID=55031>
پەرھاتنىڭ ئىنىسى ئاشپەز ئىدى، ئۇ ئۆزىنىڭ بىر يۈرۈش قازان – قومۇچلىرىنى ئېلىپ كېلىپ، ئون نەچچە ئۈستەل تاماق تەييارلاپ بەردى، توي ئاخىرلاشقاندا، ھەممەيلەن بەكمۇ ھېرىپ كەتكەنىدى، لېكىن ئۇلار ھارغىنىغا قارىماي بىزگە ئاخىرىغىچە ياردەملىشىپ يىغىشتۇرۇشۇپ بەردى.
</S>
<S ID=55032>
   ليۇ شياۋرۇڭ قېيىنئانىسىنىڭ مۇنۇ سۆزلىرىنى ھەرگىز ئېسىدىن چىقارمايدۇ: ئەينى يىلى قېيىنسىڭلىم تۇيۇقسىز جىددىي خاراكتېرلىك سازاڭسىمان ئۆسۈكچە ياللۇغ كېسىلىگە گىرىپتار بولۇپ قالغان، تاپقان – تەرگىنىنىڭ ھەممىسىنى يىغسىمۇ ئاران نەچچە ئون يۈەن چىققان، پەرھاتنىڭ دادىسى بۇ ئىشتىن خەۋەر تاپقاندىن كېيىن، ھەر تەرەپكە قاتراپ قەرز ئېلىپ، ئاخىرىدا 100 نەچچە يۈەن يىغىپ، ئاپتوموبىل كىرا قىلىپ قېيىنسىڭلىمنى دوختۇرخانىغا ئېلىپ بارغان ئىكەن.
</S>
<S ID=55033>
پەرھات ئائىلىسى قېيىنئاناملارغا مىننەتسىز ياردەم قىلغان.
</S>
<S ID=55034>
قېيىنئانام ھەر قېتىم سۆزلەپ مۇشۇ يەرگە كەلگەندە، كۆز يېشى قىلاتتى ھەم بىزگە چوقۇم پەرھات ئائىلىسى بىلەن ياخشى ئۆتۈشنى تاپىلايتتى.
</S>
<S ID=55035>
   ليۇ شياۋرۇڭنىڭ ئېرىمۇ ئاشپەز بولۇپ، ماھىرەنىڭ ئوغلى توي قىلغاندا، توپتوغرا ئۈچ كۈن ياردەملىشىپ، بارلىق تاماقلارنى تەييارلاپ بەردى.
</S>
<S ID=55036>
‹‹شۇ كۈنى مەن ماھىرەنىڭ ھويلىسىدىكى قاينام – تاشقىنلىقنى كۆرۈپ، ئۆزۈم توي قىلغان چاغدىكى مەنزىرە كۆز ئالدىمغا كەلدى، پەقەت قىز، يىگىت ۋە ئاشپەز ئالماشقانىدى...›› ليۇ شياۋرۇڭ ئەسلىمىلەر ئىچىگە چۆكتى.
</S>
<S ID=55037>
   قېيىنئانام دائىم ماڭا: پەرھات ئائىلىسىدىكىلەر بىزنىڭ ئەڭ يېقىن تۇغقىنىمىز، ئىككى ئائىلىنىڭ دوستلۇقى مەڭگۈلۈك، دەيتتى.
</S>
<S ID=55038>
ماھىرە ماڭا: كېيىن بالىلىرىمىزمۇ بۇ دوستلۇقنى داۋاملاشتۇرىدۇ، دېدى.
</S>
<S ID=55039>
   ‹‹ھەر يىلى تۈگىمەيدىغان بايرام ئۆتكۈزىمىز››
</S>
<S ID=55040>
   بۇ يىل 9 – ئاي، جاڭ چاڭمىڭ ئائىلىسى ئۈچۈن ئېيتقاندا ئىنتايىن ئالدىراش بىر ئاي بولدى، ئارقا – ئارقىدىن كەلگەن بايرام ۋە يىغىلىش كۆپچىلىكنى ھەم ئالدىراش، ھەم خۇشال قىلدى.
</S>
<S ID=55041>
   جاڭ چاڭمىڭنىڭ ئانچە چوڭ بولمىغان ئۆيىگە كىرسىڭىز، كۆزىڭىزگە يارقىن ياۋروپا ئۇسلۇبىدىكى تام ئىشكاپنىڭ ئىچىدىكى نەپىس چىنە – قاچىلار چېلىقىدۇ.
</S>
<S ID=55042>
ئاشخانىسىدا جاڭ چاڭمىڭ ئەتكەنچاي قىلىۋاتقانىدى، ئاشخانىنىڭ تېمىغا چاپلاپ قويۇلغان قورۇما تىزىملىكى ئالاھىدە دىققىتىمنى تارتتى، ئۇنىڭغا ئالتە خىل سوغۇق سەي، ئالتە خىل ئىسسىق قورۇمىنىڭ ئىسمى يېزىلغانىدى.
</S>
<S ID=55043>
  ‹‹بۇ، تاۋۇز چاغىنىدا، ئائىلىمىزدىكىلەرنىڭ ھەممىسى بىزنىڭ ئۆيدە بايرام ئۆتكۈزگەندە، ئايالىم مەخسۇس تەييارلىغان قورۇما تىزىملىكى››، جاڭ چاڭمىڭ ئەمدىلا ئۆتۈپ كەتكەن تاۋۇز چاغىنى توغرىسىدا سۆزلىگەندە چىرايىدا تەبەسسۇم جىلۋىلەندى.
</S>
<S ID=55044>
   ‹‹بۇ قېتىمقى بايرامدا ھەر بىر ئائىلە بىر خىل مىللىيچە تائام تەييارلىدۇق، چوڭ يېزنەم داغۇر مىللىتىدىن بولغاچقا، بىزگە قار سۈيى سوغۇق چۆپى تەييارلىدى، چوڭ يەڭگەم قازاق مىللىتىدىن بولغاچقا، قازاقچە بەرەڭگى قورۇمىسى تەييارلىدى، ئىنىمنىڭ ئايالى رۇس مىللىتىدىن بولغاچقا، بىزگە قېزا تەييارلىدى، ئايالىم پولۇ ئەتتى...››.
</S>
<S ID=55045>
   جاڭ چاڭمىڭنىڭ ئائىلىسىدە ئالتە مىللەت بار بولۇپ، ئۇلارنىڭ ئائىلىسى ئالتە مىللەتنىڭ ئوخشاش بولمىغان دۇنيا قارىشىنى، شۇنداقلا ھەر قايسىسى ئۆزگىچە بولغان مىللىي ئۆرپ – ئادىتىنى ئۆزىگە مۇجەسسەملىگەن.
</S>
<S ID=55046>
‹‹بۇلارنىڭ ھەممىسى بىزنىڭ بۇ چوڭ ئائىلىمىزگە ھېچقانداق ئاۋارىچىلىك ئېلىپ كەلمىدى، ئەكسىچە بولسا ھەر يىلى بىزنىڭ تۈگىمەيدىغان بايرام ۋە شادلىقىمىز بار بولدى››، دېدى جاڭ چاڭمىڭ كۈلۈپ تۇرۇپ.
</S>
<S ID=55047>
   ھەر يىلى چاغاندىن باشلاپ تاكى يىل ئاخىرىدىكى مىلاد بايرىمىغىچە، ئۇلارنىڭ كۈنلىرى بايرام ئىچىدە ئۆتىدىكەن.
</S>
<S ID=55048>
جاڭ چاڭمىڭ سۆزگە ماھىر بولمىسىمۇ، 25 ئەزاسى بار چوڭ ئائىلىسىنى تىلغا ئالغاندا، ئۇ ئىناقلىقنىڭ چىن ھەقىقىتى ئۈستىدە توختىلىپ: ئۆزئارا ھۆرمەت قىلىش، ھەر بىر ئائىلە ئەزاسىنىڭ ئۆرپ – ئادىتى ۋە يېمەك – ئىچمەك ئادىتىگە ھۆرمەت قىلىش ئائىلىمىزنى تېخىمۇ ئىناقلاشتۇردى، دېدى.
</S>
<S ID=55049>
   چۈشتە ئەمدىلا خىزمەتتىن چۈشكەن بۈمەريەم ئۆيىگە قايتىپ كەلدى، جاڭ چاڭمىڭ خوتۇنى ئىشىكتىن كىرىشىگىلا، قولىدىكى كۆكتاتلارنى ئېلىپ، ئاشخانىغا كىرىپ كۆكتات يۇيۇشقا باشلىدى.
</S>
<S ID=55050>
بۈمەريەم: ئۇ تاماق ئېتىشنى بىلمەيدۇ، لېكىن ھەر كۈنى ماڭا تاماق تەييارلىقىنى قىلىشىپ بېرىدۇ، دېگەچ ئېرىگە يېقىملىق قاراپ قويدى.
</S>
<S ID=55051>
   ‹‹مەيلى بىر مىللەتتىن بولغان كىچىك ئائىلە، ياكى كۆپ مىللەتتىن بولغان چوڭ ئائىلە بولسۇن، ئۆزئارا ھۆرمەت قىلىش، ئۆزئارا كەڭ قورساق بولۇش بەختكە ئېرىشىشنىڭ مەنبەسى››.
</S>
<S ID=55052>
كېتىدىغان ۋاقتىمدا بۈمەريەم ماڭا: ‹‹بۇ چوڭ ئائىلىگە كىرگەندىن بۇيان ئۆزۈمنى بارغانسېرى بەختلىك ھېس قىلىۋاتىمەن››، دېدى.
</S>
<S ID=55053>

</S>
</TEXT>
/BODY
/DOC