<DOC>
<DOCID>TIANSHAN.563032</DOCID>
<HEADER>
<CLASS>ئۈرۈمچى</CLASS>
<DATE>2016-11-07 15:42:46</DATE>
</HEADER>
<BODY>
<HEADLINE>
<S ID=57460>
ئۆملۈك بولسا ئەلدە، چۆلمۈ پۈركىنەر گۈلگە
</S>
</HEADLINE>
<TEXT>
<S ID=57461>
خالىدە ئوبۇل
</S>
<S ID=57462>
 ئۈرۈمچى شەھىرىنىڭ سايباغ رايونى توپاتاغ تەۋەلىكىنى باشقۇرۇش كومىتېتىغا قاراشلىق توپاتاغ مەھەللىسى خەنزۇ، ئۇيغۇر، قازاق، خۇيزۇ، موڭغۇل قاتارلىق كۆپ مىللەت ئارىلىشىپ ئولتۇراقلاشقان مەھەللە.
</S>
<S ID=57463>
بۇ مەھەللىدە مەيلى پارتىيە ئەزاسى بولسۇن ياكى ئادەتتىكى ئامما بولسۇن مىللەتلەر ئىتتىپاقلىقىنى ھىمايە قىلىش ۋە ئاكتىپ ئېنېرگىيە تارقىتىشتا باشلامچىلاردىن بولۇپ، پاكىز مۇھىت ۋە ئېجىل – ئىناق كەيپىيات يارىتىشتا ئۈلگە بولۇۋاتقانلار ئاز ئەمەس.
</S>
<S ID=57464>
 ‹‹مەھەللىنىڭ ئىشى مېنىڭ ئىشىم››
</S>
<S ID=57465>
 ــ تۇنىساخان موما، ئەتىگەندە يەنە نەگە ماڭدىڭىز؟
</S>
<S ID=57466>
 ــ مەھەللە خىزمەت بىناسىغا، بۈگۈن پائالىيەت بار ئىكەن، پائالىيەت ئاخىرىدا مىللەتلەر ئىتتىپاقلىقى توغرىسىدا لېكسىيە سۆزلەيمەن...
</S>
<S ID=57467>
 تۇنىسا مۆمىن 70 ياشتىن ئاشقانىدى.
</S>
<S ID=57468>
ئۇ ئۈچ ياش ۋاقتىدا قەشقەردىن ئۈرۈمچىگە كەلگەن، كېيىن سايباغ رايونىدىكى بىناكارلىق قۇرۇلۇش شىركىتىدە تېخنىك بولۇپ ئىشلىگەن.
</S>
<S ID=57469>
شۇ چاغلاردا جۇڭگو كوممۇنىستىك پارتىيەسىگە كىرىش تۇنىسا مۆمىننىڭ ئەڭ چوڭ ئارزۇسى بولۇپ، ئۇ كۆپ قېتىم ئىلتىماس سۇنۇش ئارقىلىق 1982 – يىلى شەرەپ بىلەن جۇڭگو كوممۇنىستىك پارتىيەسىگە كىرگەن.
</S>
<S ID=57470>
تۇنىسا مۆمىن توپاتاغ مەھەللىسىگە يېڭى كۆچۈپ كەلگەندە، بۇ يەرنىڭ مۇھىتى ناچار، باشقۇرۇشى قالايمىقان، ھەتتا ئاممىۋى ھاجەتخانىسىمۇ يوق ئىدى.
</S>
<S ID=57471>
ئۇ قۇرۇلۇش شىركىتىدە ئىشلەۋاتقان مەزگىللەردە ئۈرۈمچى شەھەرلىك خەلق قۇرۇلتىيىنىڭ ۋەكىلى بولغان.
</S>
<S ID=57472>
ھەم ئۈرۈمچى شەھەرلىك خەلق قۇرۇلتىيىنىڭ يىغىنىدا ‹‹توپاتاغ مەھەللىسىنىڭ مۇھىتىنى ئۆزگەرتىش›› توغرىسىدا تەكلىپ بەرگەن، ئۇنىڭ بۇ تەكلىپى مۇھىم مەسىلە سۈپىتىدە مۇزاكىرە قىلىنغان، 20 نەچچە يىلدىن كېيىنكى بۈگۈنكى كۈندە مەھەللىنىڭ قىياپىتىدە زور ئۆزگىرىش بولغان بولۇپ، بۇنى ھۆكۈمەتنىڭ قوللاش سىياسىتىدىن، مەھەللە كادىرلىرى ۋە ھەر مىللەت ئاممىنىڭ ئورتاق تىرىشچانلىقىدىن ئايرىپ قارىغىلى بولمايتتى.
</S>
<S ID=57473>
 تۇنىسا مۆمىن 2006 – يىلى پېنسىيەگە چىقتى، ئىلگىرى تىنىم تاپماي ئىشلەپ كۆنۈپ قالغان تۇنىسا مۆمىن بىكار تۇرۇشنى خالىمايتتى، ئۇ ھەر مىللەت قوشنىلىرى بىلەن ئۇرۇق – تۇغقاندەك يېقىن ئۆتەتتى.
</S>
<S ID=57474>
مەھەللە كادىرلىرىغا ھەمكارلىشىپ، مەھەللە ئۈچۈن خالىس خىزمەت قىلاتتى.
</S>
<S ID=57475>
كېيىنكى كۈنلەردە ئۇ مەھەللىدە تەشۋىقاتچى بولۇپ، ھەر مىللەت ئاممىغا دۆلەتنىڭ تۈرلۈك فاڭجېن – سىياسەتلىرى، مىللەتلەر ئىتتىپاقلىقىدىكى تەسىرلىك ھېكايىلەرنى تەشۋىق قىلىپ، ھۆرمەتكە سازاۋەر بولدى.
</S>
<S ID=57476>
 تۇنىسا مۆمىن مۇنداق دېدى: ئىتتىپاقلىققا تەسىر يېتىدىغان، مەھەللىنىڭ مۇھىتىغا بۇزغۇنچىلىق قىلىدىغان يامان ئىللەتلەرنى كۆرسەم ئارىلاشماي قويمايمەن، خىزمىتىمنى قوللىماي مېنى ‹‹ئاتىكارچى، ئاقساقال خوتۇن›› دەيدىغانلارمۇ چىقتى، مەن ئۇلارنىڭ گېپىگە ئېرەن قىلمىدىم، چۈنكى مەن پارتىيە ئەزاسى، بۇ مەھەللىنىڭ پۇقراسى، مەھەللىدىكى چوڭ – كىچىك ئىشلارنى ئۆزۈمنىڭ ئىشى، دەپ قارايمەن.
</S>
<S ID=57477>
 ‹‹مەھەللىگە مىننەتدارلىقىمنى بىلدۈرىمەن››
</S>
<S ID=57478>
 ــ قىزىم ئوقۇش پۈتكۈزگەندىن كېيىن نەدە ئىشلەيسىز؟
</S>
<S ID=57479>
 ــ مەھەللىدىكى جامائەت پاراۋانلىقى ئىش ئورنىدا ئىشلەيمەن-دە!
</S>
<S ID=57480>
 رېھىمجان ئابدۇراخمانمۇ مەھەللىدىكى خالىس تەشۋىقاتچى.
</S>
<S ID=57481>
رېھىمجان ئابدۇراخماننىڭ ئۆيىدە تۆت جان بولۇپ، ئەر – خوتۇن ئىككىيلەننىڭلا مۇقىم خىزمىتى يوق ئىدى، ئۇنىڭ يۈرەك كېسىلى ۋە يۇقىرى قان بېسىمى بولغاچقا، ئېغىر ئىشلارنى قىلىشقا قۇربى يەتمەيتتى. مەھەللە پارتىيە ياچېيكىسى رېھىمجان ئابدۇراخماننىڭ بۇ قىيىنچىلىقلىرىنى كۆزدە تۇتۇپ، ئۇلارغا تۆۋەن كاپالەت پۇلى ھەل قىلىپ بەردى، خوتۇنى مەزىرەم مۇھەممەد مەھەللە ئۇيۇشتۇرغان ئاشپەزلىك كۇرسىدا تەربىيەلىنىپ، مەھەللىدىكى ئىشچى – خىزمەتچىلەرنىڭ ئۈچ ۋاخ تامىقىنى ئېتىپ بېرىدىغان بولدى.
</S>
<S ID=57482>
رېھىمجان ئابدۇراخماننىڭ چوڭ قىزى ئوتتۇرا تېخنىكومنى پۈتكۈزگەندىن كېيىن، جامائەت پاراۋانلىقى ئىش ئورنىغا تىزىملىتىپ، مەھەللىدە قېلىپ ئىشلەش قارارىغا كەلدى.
</S>
<S ID=57483>
 رېھىمجان ئابدۇراخمان مۇنداق دېدى: مەھەللە كادىرلىرى نۇرغۇن قىيىنچىلىقىمنى ھەل قىلىپ بەردى، مەھەللىدە بىزگە ئوخشاش نەپكە ئېرىشكەن ھەر مىللەت ئامما خېلىلا كۆپ.
</S>
<S ID=57484>
مەن مەھەللىدە تەشۋىقاتچى بولدۇم، مەھەللىنىڭ تۈرلۈك پائالىيەتلىرىدە ھۆكۈمەتنىڭ بىزگە بەرگەن ياردىمىنى، پارتىيەنىڭ ياخشى سىياسىتىنى، ئىلگىرىكى تۇرمۇشىمىز بىلەن ھازىرقى تۇرمۇشىمىزدىكى روشەن پەرقنى، ئىتتىپاقلىق، ئۆملۈك بولغاندىلا خاتىرجەم تۇرمۇشقا ئېرىشكىلى بولىدىغانلىقىنى ئەمەلىي مىساللار ئارقىلىق ھەر مىللەت ئاممىغا تەشۋىق قىلىۋاتىمەن.
</S>
<S ID=57485>
 كونىلاردا ‹‹ئۆملۈك بولسا ئەلدە، چۆلمۇ پۈركىنەر گۈلگە›› دېگەن گەپ بار، توپاتاغ مەھەللىسىدە تۇنىسا مۆمىن ۋە رېھىمجان ئابدۇراخمانغا ئوخشاش مەھەللىنىڭ خىزمىتىگە يېقىندىن ياردەمدە بولۇۋاتقان، مىللەتلەر ئىتتىپاقلىقىنى ئىلگىرى سۈرۈش نەمۇنىچىلىرىنىڭ تەسىرىدە مىللەتلەر ئىتتىپاقلىقىنى قوغداش بىر خىل ئادەتكە ئايلانماقتا.
</S>
<S ID=57486>
ھازىر مەھەللىدىكى ھەممەيلەن بىردەك: ئىتتىپاقلىق، ئۆملۈك بولغاندىلا خاتىرجەم، خۇشال – خۇرام، ئىناق تۇرمۇش كەچۈرەلەيمىز، دېگەن قاراشقا كەلدى.
</S>
<S ID=57487>

</S>
</TEXT>
/BODY
/DOC