<DOC>
<DOCID>TIANSHAN.500974</DOCID>
<HEADER>
<CLASS>ئۈرۈمچى</CLASS>
<DATE>2016-02-23 19:20:00</DATE>
</HEADER>
<BODY>
<HEADLINE>
<S ID=14720>
تاشبۇلاققا سېلىنىپ ‹‹ساراي››، يايراپ كەتتى بالىلار ھاي – ھاي!
</S>
</HEADLINE>
<TEXT>
<S ID=14721>
  ئىمىنجان داۋۇت
</S>
<S ID=14722>
   چاغان ھارپىسىدا، ئۈرۈمچى شەھىرىنىڭ ‹‹تەڭرىتاغ›› رايونى تاشبۇلاق تەۋەلىكىنى باشقۇرۇش كومىتېتىغا قاراشلىق ئەرداۋان شەرقىي مەھەللە ئاھالە كومىتېتىنىڭ چوڭ زالىدا چاغاننى تەبرىكلەش يۈزىسىدىن ئۆزگىچە بىر قېتىملىق پائالىيەت ئۆتكۈزۈلدى.
</S>
<S ID=14723>
مەھەللە ئاھالە كومىتېتىدىكى خىزمەتچىلەر، ئۈرۈمچى شەھەرلىك ئىتتىپاق كومىتېتىدىن بۇ مەھەللىگە ‹‹ئۈچ ئەل›› خىزمىتى بويىچە چۈشكەن كادىرلار ۋە مەھەللىدىكى بىر قىسىم ئامما ۋەكىللىرى رىياسەتچىلىكتىن نومۇر تەييارلاش ۋە ئورۇنلاشقىچە بولغان جەرياننىڭ ھەممىسىنى بالىلار ئۆز ئالدىغا تاماملىغان بۇ ئۇنتۇلغۇسىز ‹‹سەنئەت كېچىلىكى››دىن قانغۇچە ھۇزۇرلاندى.
</S>
<S ID=14724>
20 نەچچە ئۆسمۈردىن تەشكىللەنگەن ‹‹سەنئەت ئەترىتى›› ئورۇنلىغان ناخشا – ئۇسسۇل، رەسىم سىزىش، مودېل ياساش، مۇنازىرىلىشىش قاتارلىقلار ئۇلارنى تولىمۇ سۆيۈندۈرۈۋەتتى.
</S>
<S ID=14725>
بالىلارنىڭ مەخسۇس تەييارلىق قىلىپ چاغاننى تەبرىكلىشى بۇ مەھەللىدە تېخى تۇنجى قېتىملىق ئىش ئىدى.
</S>
<S ID=14726>
ئۇنداقتا، بۇ ئۆسمۈرلەر كىملەر؟
</S>
<S ID=14727>
   ئۇلار مۇشۇ مەھەللىدە قۇرۇلغان، ئاپتونوم رايونىمىز بويىچە تۇنجى مەھەللە ئۆسمۈرلەر سارىيىنىڭ كۇرسانتلىرى.
</S>
<S ID=14728>
   بالىلار بىزنىڭ بارلىقىمىز
</S>
<S ID=14729>
   ئەرداۋان شەرقىي مەھەللىسى ئۈرۈمچى شەھىرىنىڭ ئەسلىدىكى داۋان يېزىسىغا قاراشلىق ئەرداۋان كەنتى بولۇپ، 2004 – يىلى كەنت ئەمەلدىن قالدۇرۇلۇپ، مەھەللە ئاھالە كومىتېتى قۇرۇلغان.
</S>
<S ID=14730>
بۇ مەھەللىدە 2390 ئائىلە، 5593 نوپۇس بولۇپ، كۆچمە نوپۇس ئومۇمىي نوپۇسنىڭ %80ىنى ئىگىلەيدۇ.
</S>
<S ID=14731>
ئۇلار ئاساسلىقى ئىچكىرى ئۆلكىلەردىن ئۈرۈمچى شەھىرىگە كېلىپ، ئۆي زىننەتلەش، تىككۈچىلىك قاتارلىق كەسىپلەرنى قىلىدىغان ئىشلەمچىلەر بولغاچقا، ئۇلارنىڭ پەرزەنتلىرى مەكتەپتىن قايتىپ كېلىپ، ئۆينىڭ ئىشىكىنى چىڭ تاقىغىنىچە ئاتا – ئانىسىنىڭ كەچتە بالدۇرراق كېلىشىنى ساقلايدۇ.
</S>
<S ID=14732>
بۇ، ئەرداۋان شەرقىي مەھەللىسىدىكى ئاھالىلەرنىڭ ئورتاق ئالاھىدىلىكىگە ئايلانغان.
</S>
<S ID=14733>
   2014 – يىلى ئۈرۈمچى شەھەرلىك ئىتتىپاق كومىتېتىدىن ‹‹ئۈچ ئەل›› خىزمىتى بويىچە تۇنجى تۈركۈمدە بۇ مەھەللىگە چۈشكەن كادىرلار ئەرداۋان شەرقىي مەھەللىسىنىڭ بۇ ئەھۋالىنى بىلگەندىن كېيىن، مەھەللە ئاھالە كومىتېتىدا باشلانغۇچ مەكتەپ ئوقۇغۇچىلىرىنى ئاساس قىلغان چۈشتىن كېيىنلىك يېتەكچىلىك سىنىپى ئېچىپ، ئاتا – ئانىلار ۋە بالىلارنىڭ قىزغىن قارشى ئېلىشىغا ئېرىشكەنىدى.
</S>
<S ID=14734>
ئەمما تۈرلۈك سەۋەبلەر تۈپەيلىدىن بۇ ئىشنى ئىزچىل داۋاملاشتۇرۇشقا ئىمكان بولمىدى.
</S>
<S ID=14735>
   بۇلتۇر 2 – تۈركۈمدىكى ‹‹ئۈچ ئەل›› خىزمىتى گۇرۇپپىسى كەلگەندىن كېيىن، ئۇلار يەنە بىر قېتىم ئۆزگىچە ھەم ئەھمىيەتلىك ئۇسۇلدا مەھەللىدىكىلەرنىڭ كۆڭلىنى ئۇتتى.
</S>
<S ID=14736>
‹‹ئۈچ ئەل›› خىزمىتى گۇرۇپپىسىنىڭ باشلىقى ئابلىمىت مىجىت مۇنداق دېدى: بۇ مەھەللىگە چۈشكەن كادىرلىرىمىز شوپۇر، تازىلىق ئىشچىسى، كۇتۇپخانا باشقۇرغۇچىسى... قاتارلىق ھەر كەسىپتىن كەلگەن سەككىز خادىمدىن تەركىب تاپقان، ئىدارىمىزنىڭ مەبلەغ جەھەتتىن قوللاش ئىقتىدارىمۇ ئۇنچە كۈچلۈك ئەمەس.
</S>
<S ID=14737>
دېمەك، بىز مەھەللىدىكىلەرگە بىرەر ئىش قىلىپ بېرىشنى ئويلىساقمۇ، بىزدە يا مەبلەغ، يا باشقىلاردىن پەرقلەنگۈدەك ئالاھىدە ئارتۇقچىلىق يوق.
</S>
<S ID=14738>
ئەمما ئاۋامغا ئەمەلىي ئىش قىلىپ بېرىمىز دەپ كەلگەن ئىكەنمىز، چوقۇم ئۇلارنى رازى قىلىشىمىز كېرەك.
</S>
<S ID=14739>
شۇڭا دىققىتىمىزنى ئۆزىمىزنىڭ ئارتۇقچىلىقىغا، خىزمەت ئەۋزەللىكىمىزگە قاراتتۇق.
</S>
<S ID=14740>
يۇقىرىدا ئېيتقاندەك، بىز چوڭ – چوڭ ئىشلارنى قىلالمىساقمۇ، خىزمەت فۇنكسىيەمىزنى ئۈنۈملۈك جارى قىلدۇرۇپ، ياش – ئۆسمۈرلەرگە ئىدىيەۋى خىزمەت ئىشلەش ۋە ئۇلارنى تەربىيەلەش، يېتەكلەش جەھەتتە ئامما رازى، ياش – ئۆسمۈرلەر خۇش بولغۇدەك ئىشلارنى قىلالايدىغانلىقىمىزغا كۆزىمىز يەتتى.
</S>
<S ID=14741>
شۇنداق قىلىپ، ئۆزىمىزنى دەڭسەپ، دەسلەپكى قەدەمدە نىشانىمىز ۋە مۇلازىمەت ئوبيېكتىمىزنى مەھەللىدىكى ئۆسمۈرلەرگە، بالىلارغا قاراتتۇق.
</S>
<S ID=14742>
   ئىتتىپاق كومىتېتىنىڭ خىزمىتى ياش – ئۆسمۈرلەرگە ئىدىيەۋى تەربىيە بېرىپ، ئۇلارنى دۇنيا قارىشىنى توغرىلاشقا يېتەكلەشنى ئاساسىي مەقسەت قىلىدۇ.
</S>
<S ID=14743>
شۇڭا ياش – ئۆسمۈرلەرگە قارىتىلغان پائالىيەتلەرمۇ بىر قەدەر كۆپ بولىدۇ. ئەمما مەھەللىدە ئۆسمۈرلەر ئاساس قىلىنىپ قانات يايدۇرۇلىدىغان پائالىيەتلىرىنىڭ ئىزچىللىقى، سان، سۈپەت ۋە ئۈنۈمىگە كاپالەتلىك قىلىشتا بىر سىستېمىلىق جەريان بولۇشى كېرەك.
</S>
<S ID=14744>
بۇنىڭ ئۈچۈن كادىرلار مەھەللىدە ئۆسمۈرلەر سارىيى قۇرۇشنى پىلانلىدى.
</S>
<S ID=14745>
  2015 – يىل 6 – ئاينىڭ 1 – كۈنى ئاپتونوم رايونىمىز بويىچە تۇنجى مەھەللە ياش – ئۆسمۈرلەر سارىيىنىڭ ۋىۋىسكىسى ئەرداۋان شەرقىي مەھەللىسى ئاھالە كومىتېتىنىڭ ئۈچ قەۋەتلىك خىزمەت بىناسىغا ئېسىلدى.
</S>
<S ID=14746>
شۇنىڭدىن باشلاپ، مەھەللىدىكى بالىلارنىڭ ئەمەلىي ئەھۋالى، ئائىلە شارائىتى ۋە مەھەللە ئاھالە كومىتېتىنىڭ خىزمەت شارائىتىنى نەزەردە تۇتقان ئاساستا باشلانغۇچ مەكتەپنىڭ 3 – يىللىقىدىن 6 – يىللىقىغىچە بولغان بالىلار قوبۇل قىلىنىپ، تەربىيەلەندى.
</S>
<S ID=14747>
مەھەللىگە چۈشكەن كادىرلار ۋە مەھەللە خىزمەتچىلىرى ئوقۇتقۇچى، يېتەكچى بولۇپ، ئوقۇغۇچىلارنى ناخشا – ئۇسسۇل، رىياسەتچىلىك، رەسىم سىزىش، مودېل ياساش ۋە ‹‹قوش تىل›› بويىچە كەچلىك، كۈندۈزلۈك سىنىپلارغا ئايرىپ تەربىيەلىدى.
</S>
<S ID=14748>
كۇرسقا كېلىدىغانلار دەسلەپكى 20دىن ھازىرقى 80 (دەرسخانا شارائىتى تۈپەيلىدىن بىر قاراردا مۇشۇ سان بىلەن چەكلىنىدۇ)گە يەتكەن.
</S>
<S ID=14749>
كادىرلار يەنە بالىلارنىڭ ئارزۇسى بويىچە تاراتقۇ ئورۇنلىرى، ھايۋانات باغچىسى، بالىلار كۆڭۈل ئېچىش سورۇنلىرىغا ئېكسكۇرسىيە، يازلىق لاگېر قاتارلىق پائالىيەتلەرگە تەشكىللىدى.
</S>
<S ID=14750>
  ئاتا – ئانىلار بالىلاردىن تەربىيە ئالدى
</S>
<S ID=14751>
   بىزدە كۆپ مەبلەغ يوق، ئەمما بىر تۈركۈم جەڭگىۋار ياشلار بار، دېدى ئابلىمىت مىجىت، شۇڭا بىز مۇشۇ چەكلىك شارائىتىمىزدىن پايدىلىنىپ، خىزمەتنى مۇشۇ بالىلارنى تەربىيەلەشتىن باشلاشنى ئويلاشتۇق.
</S>
<S ID=14752>
بۇ ئىشقا كۆپ مەبلەغ، كۆپ ئادەم كۈچىمۇ كەتمەيدۇ.
</S>
<S ID=14753>
بىز مۇشۇ ئارقىلىق ئۆسمۈرلەرنى، تېخىمۇ مۇھىمى ئۆسمۈرلەر ئارقىلىق ئاتا – ئانىلارنى مەھەللە ئاھالە كومىتېتىغا ئىشىنىدىغان، تايىنىدىغان، ئۇنىڭ ئەتراپىغا زىچ ئۇيۇشىدىغان ھالەتكە كەلتۈرۈش ئۈچۈن تىرىشچانلىق كۆرسەتتۇق.
</S>
<S ID=14754>
نەتىجىدە، بىز بالىلارنى ئەتراپىمىزغا يىغىپ تەربىيەلەپ، بالىلارنى خۇش قىلدۇق ھەم ئاتا – ئانىلارنى خاتىرجەم قىلدۇق.
</S>
<S ID=14755>
ئامما ئۆسمۈرلەر سارىيىنىڭ پايدىسىنى كۆردى، رولىنى چۈشەندى، بۇ ئارقىلىق مەھەللە ئاھالە كومىتېتىغا، كادىرلارغا بولغان ئىشەنچى تېخىمۇ ئاشتى.
</S>
<S ID=14756>
ئاخىرقى ھېسابتا، بىز ھەم ياش – ئۆسمۈرلەرنى تەربىيەلەش، ھەم ئاممىغا مۇلازىمەت قىلىشتىن ئىبارەت قوش ئۈنۈمگە ئېرىشتۇق.
</S>
<S ID=14757>
دېمەك، كىچىك ئىشلارنى تۇتساقمۇ، نېگىزلىك مەسىلىنى چىڭ تۇتۇپ ئىشلىسەكلا، ئاممىنى رازى قىلغىلى بولىدىكەن.
</S>
<S ID=14758>
   ئۈرۈمچى شەھىرى ئاھالىسى گۈزەلنۇر ئابدۇراخمان مۇنداق دېدى: ھازىر ئۈرۈمچىدەك رىقابەتكە تولغان شەھەردە بىر ئائىلە كىشىلىرىنىڭ ئەڭ چوڭ ئۈمىدى، شۇنداقلا ئەڭ چوڭ ‹‹غېمى›› بالا.
</S>
<S ID=14759>
ھەر بىر ئاتا – ئانا بالىسىنىڭ ساغلام، باراۋەر تەربىيە مۇھىتىدا، ئارتۇقچە چىقىم ۋە ئىسراپچىلىقلاردىن خالىي ھالدا خاتىرجەم ئۆسۈپ يېتىلىشىنى ئارزۇ قىلىدۇ.
</S>
<S ID=14760>
ھەممە مەھەللىلەردە ئۆسمۈرلەرگە ھەقسىز مۇلازىمەت قىلىدىغان، ئۇلارنى تەربىيەلەيدىغان، بىلىم ئارقىلىق يېتەكلەيدىغان ئاشۇنداق بىر جاي بولسا، نۇرغۇن كىشىنىڭ غېمى ئازىياتتى، خىزمىتىنىمۇ خاتىرجەم ئىشلەيتتى، دەپ ئويلايمەن.
</S>
<S ID=14761>
مېنىڭچە، مەھەللىلەردە ئۆسمۈرلەر سارايلىرى قۇرۇلسا، بۇنىڭدىن پەرزەنتلەرلا نەپ ئېلىپ قالماستىن، تېخىمۇ مۇھىمى، ئاتا – ئانىلارمۇ مەھەللە ئاھالە كومىتېتىنىڭ ئۆزلىرىگە قىلىۋاتقان غەمخورلۇق ۋە ياردىمىدىن خۇشال بولىدۇ، پارتىيە، ھۆكۈمەتكە بولغان مىننەتدارلىق تۇيغۇسى كۈچىيىدۇ.
</S>
<S ID=14762>
شۇڭا بىز باشقا مەھەللە ئاھالە كومىتېتلىرىدىمۇ مۇشۇنداق ئۆسمۈرلەر سارىيىنىڭ قۇرۇلۇشىنى ئۈمىد قىلىمىز.
</S>
<S ID=14763>
   ئەتراپلىق ئويلىشىپ كۆرىدىغان بولساق، مەھەللە ئاھالە كومىتېتلىرىدا قۇرۇلغان ياش – ئۆسمۈرلەر سارىيىنىڭ رولى شۇ مەھەللە بىلەنلا چەكلىنىپ قالمايدۇ.
</S>
<S ID=14764>
مەسىلەن: ئۈرۈمچىدە 1000غا يېقىن مەھەللە ئاھالە كومىتېتى بار، بىر مەھەللە ئاھالە كومىتېتىدىكى ئۆسمۈرلەر سارىيىغا ئىككىدىن پىدائىينى سەپلەپ، ئۆسمۈرلەرنى تەربىيەلىسە، بىر تەرەپتىن، مەھەللە ئاھالە كومىتېتىنى ئاممىغا تېخىمۇ يېقىنلاشتۇرۇپ، ياخشى مۇلازىمەت قىلغىلى، يەنە بىر جەھەتتىن، پىراكتىكا بازىسى سۈپىتىدە گۈزەل سەنئەت، بالىلار مائارىپى قاتارلىق كەسىپلەردە تەربىيەلىنىۋاتقان ياشلارغا پىراكتىكا قىلىش، ھەتتا ئۇلارنى تېخىمۇ كەڭرى ئىشقا ئورۇنلاشتۇرۇش پۇرسىتىگە ئىگە قىلغىلى بولىدۇ.
</S>
</TEXT>
/BODY
/DOC