<DOC>
<DOCID>TIANSHAN.563891</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-11-10 11:34:09</DATE>
</HEADER>
<BODY>
<HEADLINE>
<S ID=57958>
ئىناۋەتلىك كارتىغا قەرز پۇل قايتۇرۇش قەرەلى ئۈچ قېتىم ئۆتۈپ كەتسە قارا تىزىملىككە كىرگۈزۈلەمدۇ؟
</S>
</HEADLINE>
<TEXT>
<S ID=57959>
مۇھەممەد تۇراپ
</S>
<S ID=57960>
 بۇ يىل 10 – ئاي كىرگەندىن بۇيان ئۈندىدار دوستلار چەمبىرىكىدە ‹‹جۇڭگو خەلق بانكىسى ئىناۋەتكە دائىر يېڭى سىياسەت چىقاردى، ناچار ئىناۋەت خاتىرىسىنىڭ ساقلىنىش مۇددىتى بەش يىلدىن يەتتە يىلغا ئۇزارتىلدى، ئىناۋەتلىك كارتىغا قەرز پۇل قايتۇرۇش ۋاقتى ئۇدا ئۈچ قېتىم ئۆتۈپ كەتسە قارا تىزىملىككە كىرگۈزۈلىدۇ، قارا تىزىملىككە كىرگۈزۈلگەن كىشىلەر ئايروپىلانغا ئولتۇرۇش، تېز سۈرئەتلىك پويىزغا ئولتۇرۇش، مېھمانخانىدا يېتىش، پەرزەنتلىرىنى نۇقتىلىق ئالىي مەكتەپتە ئوقۇتۇش ۋە يان تېلېفون ئىشلىتىش ئەركىنلىكىدىن مەھرۇم قالىدۇ›› دېگەن خەۋەر كەڭ تارقىلىپ ئابۇنىچىلارنى ساراسىمىگە سېلىپ قويدى.
</S>
<S ID=57961>
بۇ خەۋەر ساختا بولۇپ، جۇڭگو خەلق بانكىسىنىڭ ھەر دەرىجىلىك بانكىلىرى بۇنداق مەزمۇندا ھۆججەت تاپشۇرۇۋالمىغان.
</S>
<S ID=57962>
جۇڭگو خەلق بانكىسىنىڭ ئىناۋەت مەركىزى بىلوگى ئارقىلىق بۇ ئۇچۇرنىڭ ساختا ئۇچۇر ئىكەنلىكى توغرىسىدا ئېنىق ئىنكاس بىلدۈردى.
</S>
<S ID=57963>
شۇڭا ئابۇنىچىلار بۇنداق ساختا ئۇچۇرلارغا ئىشەنمەسلىكى كېرەك.
</S>
<S ID=57964>
 2012 – يىل 12 – ئاينىڭ 26 – كۈنى گوۋۇيۈەننىڭ 228 – قېتىملىق دائىمىي ئىشلار يىغىنىدا ماقۇللىنىپ، 2013 – يىل 1 – ئاينىڭ 1 – كۈنىدىن باشلاپ يولغا قويۇلغان ‹‹ئىناۋەت كەسپىنى باشقۇرۇش نىزامى››نىڭ 3 – باب 16 – ماددىسىدا ‹‹ئىناۋەت ئورگانلىرىنىڭ شەخسلەرنىڭ ناچار ئۇچۇرىنى ساقلاش مۇددىتى قىلمىشى ياكى ۋەقە ئاخىرلاشقان كۈندىن باشلاپ بەش يىل بولىدۇ، بەش يىلدىن كېيىن ئۆچۈرۈلىدۇ›› دەپ بەلگىلەنگەن.
</S>
<S ID=57965>
بۇ نىزامنىڭ مەزمۇنىدىن ناچار ئىناۋەت خاتىرىسىنىڭ ساقلىنىش مۇددىتىنىڭ ئىناۋەتلىك كارتىغا قەرز پۇل قايتۇرۇپ بولغان كۈندىن باشلاپ بەش يىل بولىدىغانلىقى، ناچار ئىناۋەت ئۇچۇرىنىڭ بەش يىلدىن كېيىن ئۆزلۈكىدىن سىستېمىدىن ئۆچۈرۈلىدىغانلىقىنى كۆرۈۋالغىلى بولىدۇ.
</S>
<S ID=57966>
 ئۈندىدار دوستلار چەمبىرىكىدىكى خەۋەردە ئىناۋەتلىك كارتىغا قەرز پۇل قايتۇرۇش مۇددىتى بىر قېتىم ئۆتۈپ كەتسە قەرەلى ئۆتۈپ كەتكەن بولىدۇ، قەرز پۇل قايتۇرۇش مۇددىتى ئۇدا ئۈچ قېتىم ئۆتۈپ كەتسە قارا تىزىملىككە كىرگۈزۈلىدۇ، دېيىلگەن.
</S>
<S ID=57967>
ئەمەلىيەتتە، بىر قېتىم ياكى ئىككى قېتىم ئىناۋەتلىك كارتىغا قەرز پۇل قايتۇرۇش ۋاقتىنى ئۆتكۈزۈۋەتسە، خەلق بانكىسىنىڭ پۇل مۇئامىلە ئىناۋەت ئاساسى سانلىق مەلۇمات ئۇچۇرى ئامبىرىدا قارا تىزىملىك بولۇپ شەكىللەنمەيدۇ.
</S>
<S ID=57968>
بىراق تۆۋەندىكى ئۈچ خىل ئەھۋالدا قارا تىزىملىك شەكىللىنىدۇ: بىرىنچىدىن، يامان غەرەزدە ئىناۋەتلىك كارتا ئارقىلىق ئىستېمال قىلغان بولسا؛ ئىككىنچىدىن، ئىناۋەتلىك كارتا ئارقىلىق ئالدىن ئىستېمال قىلغان پۇلنى قايتۇرماي كارتا تارقاتقان بانكىدىن قەرز پۇلنى سۈيلەپ ھېچقانداق ئۈنۈمى بولمىغان بولسا؛ ئۈچىنچىدىن، ئىناۋەتلىك كارتا ئارقىلىق ئالدىن ئىستېمال قىلغان پۇلنى ئۇزاق مۇددەتكىچە قايتۇرمىغان بولسا.
</S>
<S ID=57969>
خەلق بانكىسىنىڭ پۇل مۇئامىلە ئىناۋەت ئاساسى سانلىق مەلۇمات ئۇچۇرى سىستېمىسى ھەر قايسى بانكىلارنىڭ سىستېمىسى بىلەن تۇتاشتۇرۇلغان بولۇپ، بىر بانكىنىڭ ئىناۋەتلىك كارتىسى ئارقىلىق ئالدىن ئىستېمال قىلغان پۇلنى قايتۇرماي قارا تىزىملىككە كىرىپ قېلىپ، باشقا بانكا تارقاتقان ئىناۋەتلىك كارتا ئارقىلىق ئالدىن ئىستېمال قىلسام قارا تىزىملىككە كىرمەيمەن، دېيىش ئەمەلىيەتكە ئۇيغۇن ئەمەس.
</S>
<S ID=57970>
قارا تىزىملىك سىستېمىدا ئاپتوماتىك شەكىللەنگەن بولغاچقا، ھەر قانداق بانكىدا قارا تىزىملىك ئۇچۇرىنى ئۆچۈرگىلى بولمايدۇ.
</S>
<S ID=57971>
ئالىي خەلق سوت مەھكىمىسىنىڭ لەۋزىدە تۇرمىغان ئىجرا قىلىنغۇچىلارنىڭ يۇقىرى ئىستېمالىنى چەكلەش، يەنى ئايروپىلان ۋە پويىزنىڭ يۇمشاق كارىۋىتىدا ئولتۇرۇشنى چەكلەش توغرىسىدا ئېنىق بەلگىلىمىسى بار.
</S>
<S ID=57972>
بۇ ھەقتە ئالىي خەلق سوت مەھكىمىسى بىلەن مەركىزىي كومېتىت مەنىۋى مەدەنىيلىك ئىشخانىسى، جامائەت خەۋپسىزلىك مىنىستىرلىقى، گوۋۇيۈەن دۆلەت مۈلكىنى نازارەت قىلىپ باشقۇرۇش كومىتېتى، جۇڭگو بانكىچىلىقنى نازارەت قىلىپ باشقۇرۇش كومىتېتى، دۆلەت سودا – سانائەت مەمۇرىي باشقۇرۇش باش ئىدارىسى، جۇڭگو پۇقرالار ئاۋىياتسىيەسى ئىدارىسى، جۇڭگو تۆمۈر يول ئىدارىسى قاتارلىق تارماقلار لەۋزىدە تۇرمىغان ئابۇنىچىلارنى بىرلىشىپ جازالاش توغرىسىدا مېخانىزم ئورناتقان.
</S>
<S ID=57973>
شۇڭا ئابۇنىچىلار ناچار ئىناۋەت خاتىرىسىنىڭ شەكىللەنگەن – شەكىللەنمىگەنلىكىنى ئۆزى تۇرۇشلۇق جايدىكى جۇڭگو خەلق بانكىسىدىن، لەۋزىدە تۇرمىغان ئىجرا قىلىنغۇچى بولۇپ بېكىتىلگەن ياكى بېكىتىلمىگەنلىكىنى شۇ جايدىكى خەلق سوت مەھكىمىسىدىن سۈرۈشتە قىلسا بولىدۇ.
</S>
<S ID=57974>
‏
</S>
</TEXT>
/BODY
/DOC