<DOC>
<DOCID>TIANSHAN.512983</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-03-25 20:47:23</DATE>
</HEADER>
<BODY>
<HEADLINE>
<S ID=22085>
ئۈندىداردىكى قىزىل بولاق ئالدامچىلىقىدىن ھەزەر ئەيلەڭ
</S>
</HEADLINE>
<TEXT>
<S ID=22086>
   يېقىندىن بۇيان ئۈندىداردا قىزىل بولاق ئەۋەتىش ۋە تالىشىش قىزىپ كەتتى.
</S>
<S ID=22087>
   يېقىندا مەلۇم بىر كىشى ئىجتىمائىي ئالاقە تورىدا دوستى ئەۋەتكەن قىزىل بولاق تالىشىش ئۇلانمىسىنى تاپشۇرۇۋالغان.
</S>
<S ID=22088>
ئۇ بۇ ئۇلانمىنى ئاچقاندىن كېيىن، مال سېتىۋېلىش بېلىتى چىققان ھەم بىرىنچى دەرىجىلىك مۇكاپات 500 يۈەنگە ئېرىشكەن.
</S>
<S ID=22089>
ئەمما بۇ مال سېتىۋېلىش بېلىتىنى نەقلەشتۈرۈشتە قارشى تەرەپ بەلگىلەنگەن تور بېكەتكە كىرىپ ئىسىم – فامىلىسى، كىملىك نومۇرى، يان تېلېفون نومۇرى قاتارلىق شەخسىي ئۇچۇرلارنى توشقۇزۇشنى ۋە بەت ئاستىدىكى ئىككىلىك كودنى سىكاننېرلاشنى تەلەپ قىلغان.
</S>
<S ID=22090>
يۇقىرىقى مەشغۇلاتلارنى تاماملىغاندىن كېيىن، بانكا كارتىسىدىن 10 مىڭ يۈەن چىقىم قىلىنغانلىق ئۇقتۇرۇشىنى تاپشۇرۇۋالغان ۋە دەرھال ساقچىغا مەلۇم قىلغان.
</S>
<S ID=22091>
   بىخەتەرلىك مۇتەخەسسىسى لى تيېجۈننىڭ تونۇشتۇرۇشىچە، ھازىر ئالدامچى قىزىل بولاقلار ئاساسلىقى QQ، ئۈندىدار ۋە سىنا مىكرو بىلوگىنىڭ باھا يېزىش قىسقا ئۇلانمىسى ئارقىلىق تارقىلىدىكەن.
</S>
<S ID=22092>
بۇنداق ئالدامچىلىق شەكلى ئىككى باسقۇچ بويىچە ئېلىپ بېرىلىدىغان بولۇپ، بىرىنچى باسقۇچتا ئالدامچىلار قىزىل بولاق شەكلىدە خېرىدارلارنى بەلگىلەنگەن تور بېكەتكە كىرىپ ئۆزىنىڭ شەخسىي ئۇچۇرلىرىنى توشقۇزۇشقا قىزىقتۇرىدىكەن، ئىككىنچى باسقۇچتا خېرىدارلار ۋىرۇسنى ئۆز ئىچىگە ئالغان يۇمشاق دېتالنى چۈشۈرۈشكە يېتەكلىنىدىكەن.
</S>
<S ID=22093>
بۇنداق ئالدامچىلىق شەكلى ئىلگىرىكى 10086 نومۇرى ئارقىلىق ئۇچۇر ئەۋەتىپ ئالدامچىلىق قىلىشقا ئوخشاپ كېتىدىغان بولۇپ، ئەگەر يان تېلېفونغا چۈشۈرگەن يۇمشاق دېتالدىكى ۋىرۇسلار يان تېلېفونغا قاچىلىنىپ كەتسە زىيانكەشلىككە ئۇچرىغۇچىلار پۇل تۆلەشكە مۇناسىۋەتلىك ئەسكەرتىش ئۇچۇرلىرىنى تاپشۇرۇۋالالمايدىكەن، چۈنكى بۇ ئۇچۇرلار ۋىرۇس تەرىپىدىن ئوغرىلىقچە توسۇپ قېلىنغان بولۇپ، يەنە تېخى بۇ ئۇچۇرلار ئالدامچىلارنىڭ يان تېلېفونىغا يەتكۈزۈپ بېرىلىدىكەن.
</S>
<S ID=22094>
شۇڭا خېرىدارلار ھەر خىل قىزىل بولاق تالىشىشقا مۇناسىۋەتلىك ئۇچۇرلارنى بىر تەرەپ قىلىشتا ئالاھىدە ئېھتىياتچان بولۇشى، بولۇپمۇ شەخسىي ئۇچۇرلارنى توشقۇزۇشنى تەلەپ قىلغاندا ھوشيارلىقنى ساقلىشى، ئىشلىتىلىش ئورنى ئېنىق بولمىغان يان تېلېفون پىروگراممىلىرىنى چۈشۈرمەسلىكى كېرەك.
</S>
<S ID=22095>
   قانداق قىلغاندا كارتىدىكى پۇلنىڭ ئالدامچىلار تەرىپىدىن ئېلىپ كېتىلىشىدىن ساقلانغىلى بولىدۇ؟
</S>
<S ID=22096>
لى تيېجۈننىڭ دېيىشىچە، ھازىر تور بانكىسىنى ئىشلىتىشنىڭ يوللىرى ۋە ئۇسۇللىرى كۆپ بولۇپ، بەزىدە مەخپىي نومۇر ۋە U قالقىنى ئىشلىتىش تەلەپ قىلىنمايدىكەن.
</S>
<S ID=22097>
مەسىلەن، ئۈچىنچى تەرەپ پۇل تۆلەش سۇپىسىدا بانكا كارتىسى ۋە كىملىك نومۇرىنى ئىشلىتىپ بەزى مەۋھۇم تاۋارلارنى سېتىۋالغاندا ئالدامچىلار بۇ كىملىك ۋە بانكا كارتا نومۇرى ئارقىلىق بىر ھېسابات ئاچىدىكەن، ئاندىن كارتىدىكى پۇلنى ئېلىۋالالايدىكەن.
</S>
<S ID=22098>
   كەسىپ ئەھلىلىرىنىڭ ئاشكارىلىشىچە، ئاندىروئىد سىستېمىسىنىڭ ئالاھىدىلىكى تۈپەيلىدىن بىر قىسىم بىخەتەرلىك يۇمشاق دېتاللىرى خەتەرلىك تور ئادرېسىنى توسۇشتا چەكلىمىلەرگە ئۇچرايدىغان بولۇپ، نۆۋەتتە يان تېلېفوننى روتلاش ئارقىلىقلا بۇنداق توسۇش ئەمەلگە ئاشىدىكەن.
</S>
<S ID=22099>
بىخەتەرلىك يۇمشاق دېتاللىرىنىڭ ئاساسلىق ئىقتىدارى ۋە تەدبىرى خەتەرلىك يۇمشاق دېتاللار يان تېلېفونغا قاچىلىنىش ئالدىدا تەكشۈرۈش ۋە ئەسكەرتمە بېرىشتىن ئىبارەت بولۇپ، ھازىرقى شارائىتتا كەڭ دائىرىدە تولۇق توسىيالىشى ناھايىتى قىيىن.
</S>
<S ID=22100>
   پۇل تۆلەش گۆھىرى، ئۈندىدار پۇل تۆلەش سۇپىسى قاتارلىق مەھسۇلاتلار بىخەتەرلىك جەھەتتە ناھايىتى يۇقىرى قوغداش مېخانىزمىنى ئورناتقان، ئۈندىدارنى ئېلىپ ئېيتساق، باشقا يان تېلېفوندا ئۈندىدارنى ئېچىپ، بۇ ئۈندىدار نومۇرىغا باغلانغان بانكا كارتىسىنى ئىشلىتىشتە سىستېما ئىشلەتكۈچىدىن كىملىك نومۇرى ۋە باشقا ئىنچىكە ئۇچۇرلارنى كىرگۈزۈشنى تەلەپ قىلىدۇ، بۇ ئۇچۇرلار ئاشكارىلىنىپ كەتمىسىلا بانكا كارتىسىدىن ئوغرىلىقچە پۇل چىقىرىۋالغىلى بولمايدۇ.
</S>
<S ID=22101>
نىجات قۇربان(ت)
</S>
<S ID=22102>
‏
</S>
</TEXT>
/BODY
/DOC