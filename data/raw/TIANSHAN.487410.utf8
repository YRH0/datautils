<DOC>
<DOCID>TIANSHAN.487410</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-01-13 12:22:14</DATE>
</HEADER>
<BODY>
<HEADLINE>
<S ID=2703>
تاغلىق كەنتتە «بېيىش يولى» ياسالدى
</S>
</HEADLINE>
<TEXT>
<S ID=2704>
    شەمشىدىن خەپتىم خەۋەر قىلىدۇ: ئاقتۇ ناھىيەسىنىڭ قىزىلتو يېزىسى ئارىلىق كەنتىدە ئاسفالت يول ياسىلىپ، قاتناش راۋانلىشىپ، خەلقنىڭ ‹‹بېيىش يولى›› ئېچىلدى.
</S>
<S ID=2705>
    باقمىچى مۇھەممەد توختى قەشقەرگە ئاپىرىپ سېتىشقا تەييارلىغان 12 قوينى ئاپتوموبىلغا قاچىلاپ مېڭىش ئالدىدا خۇشال ھالدا مۇنداق دېدى: ئىلگىرى يېزا بازىرى ياكى ناھىيە بازىرىغا بارساق، تاغ يولىدا بەك جاپا تارتاتتۇق، ئازراقلا ئېھتىياتسىزلىق قىلساق، تاغدىن چۈشۈپ كېتەتتۇق.
</S>
<S ID=2706>
ھازىر يوللىرىمىز ئاسفالتلىشىپ، ئىلگىرىكى ناچار يول بىلەن خۇشلاشتۇق.
</S>
<S ID=2707>
بوردىغان قويلىرىمنى بازارغا ئېلىپ ماڭدىم، بۇ قويلارنى خېلى ئوبدان ساتالايدىغانلىقىمغا كۆزۈم يېتىدۇ.
</S>
<S ID=2708>
    ئارىلىق كەنتى قىزىلتو يېزىسىنىڭ ئەڭ يىراق، نامرات كەنتى بولۇپ، يېزىلىق ھۆكۈمەت بىلەن بولغان ئارىلىقى 200 كىلومېتىر كېلەتتى.
</S>
<S ID=2709>
ئىلگىرى بۇ كەنتنىڭ يوللىرى ياسالماي تاشلىنىپ قالغاچقا، دېھقان – چارۋىچىلارنىڭ سىرتقا چىقىشى قولايسىز ئىدى.
</S>
<S ID=2710>
ئۇچۇر راۋان بولماسلىق، ئىقتىسادىي تەرەققىياتتا ئارقىدا قېلىش، سەھىيە ۋە مائارىپ شارائىتى قالاق بولۇشتەك بىر قاتار ئەھۋاللار كىشىلەرنىڭ بېشىنى قاتۇرۇپ كېلىۋاتاتتى، بۇنداق بولۇشتىكى بىردىنبىر سەۋەب يولنىڭ ناچارلىقى ئىدى.
</S>
<S ID=2711>
يېزىلىق پارتكوم، خەلق ھۆكۈمىتى بۇ خىل ھالەتنى ئۆزگەرتىش ئۈچۈن، بۇلتۇر 10 – ئايدا ئوبلاستلىق قاتناش – تىرانسپورت ئىدارىسىنىڭ ياردىمىنى قولغا كەلتۈرۈپ، ئارىلىق كەنتىدىن يېڭىسار ناھىيەسىنىڭ قىزىل يېزىسى مەھەللەتام كەنتىگە تۇتىشىدىغان يولنى ئاسفالتلاشتۇرۇپ، دېھقان – چارۋىچىلارنىڭ ئۇزاقتىن بۇيانقى ئارزۇسىنى رېئاللىققا ئايلاندۇردى.
</S>
<S ID=2712>
    كەنت پارتىيە ياچېيكىسىنىڭ شۇجىسى ساۋۇت مۇھەممەد مۇنداق دېدى: يول تۇتاشتۇرۇلۇپ، ئاممىنىڭ ئىشلەپچىقىرىش، تۇرمۇشىغا زور قولايلىق يارىتىلدى، ئىلگىرى ھەر قانچە قىلىپمۇ ‹‹قىردىن ئاشالماي››دىغان دېھقان – چارۋىچىلارنىڭ ئەمدى بېيىش ئىشەنچىسى ئېشىپ، بېيىش يولىدا ئىزدىنىدىغان بولدى.
</S>
</TEXT>
/BODY
/DOC