<DOC>
<DOCID>TIANSHAN.547111</DOCID>
<HEADER>
<CLASS>شىنجاڭ</CLASS>
<DATE>2016-09-05 11:01:58</DATE>
</HEADER>
<BODY>
<HEADLINE>
<S ID=46570>
ئېكولوگىيەلىك سۈنئىي مۇز مەيدانى ‹‹ئىككى كۆرگەزمە›› دە يارقىن نۇقتا بولدى
</S>
</HEADLINE>
<TEXT>
<S ID=46571>
     مۇبارەك ئىسمائىل
</S>
<S ID=46572>
    ‹‹ئىككى كۆرگەزمە››دە 9 – ئاينىڭ 4 – كۈنى شەندۇڭ ئۆلكىسىنىڭ يايما ئورنى ئالاھىدە قىزىپ كەتتى.
</S>
<S ID=46573>
ئوتتۇرىغا ئورۇنلاشتۇرۇلغان ئېكولوگىيەلىك سۈنئىي مۇز مەيدانىدا خىزمەتچى خادىملار توختىماي مۇز تېيىلىپ، نۇرغۇن تاماشىبىننى جەلپ قىلدى.
</S>
<S ID=46574>
    ئۇقۇشىمچە، بۇ ئېكولوگىيەلىك سۈنئىي مۇز مەيدانى ئەسلىدە شەندۇڭ ‹‹ئەسىر يۇلتۇزى›› مەدەنىيەت – تەنتەربىيە سايمانلىرى چەكلىك شىركىتىنىڭ بۇ قېتىمقى كۆرگەزمىگە ئېلىپ كەلگەن سودىگەر چاقىرىش تۈرى ئىكەن.
</S>
<S ID=46575>
    شەندۇڭ ‹‹ئەسىر يۇلتۇزى›› مەدەنىيەت – تەنتەربىيە سايمانلىرى چەكلىك شىركىتىنىڭ دېرىكتورى جاڭ خەيشېڭ مۇنداق دېدى: شىنجاڭنىڭ ساياھەت بايلىقى، بولۇپمۇ قار – مۇز ساياھەت بايلىقى ئىنتايىن مول، مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ ئوڭۇشلۇق ئۆتكۈزۈلۈشى شىنجاڭ خەلقىنىڭ قار – مۇز تەنھەرىكىتىگە ناھايىتى قىزىقىدىغانلىقىنى نامايان قىلىپ بەردى ھەم شىنجاڭدا بۇ جەھەتتە نۇرغۇن ئىختىساسلىق كىشىلەرنىڭ بارلىقىنىمۇ ئىسپاتلاپ بەردى.
</S>
<S ID=46576>
ئېكولوگىيەلىك سۈنئىي مۇز مەيدانى قۇراشتۇرۇشقا ئەپلىك، تەننەرخى تۆۋەن، ئاسراشقا قولايلىق بولۇشتەك ئەۋزەللىكلىرى بىلەن قار – مۇز كەسپىدە تەربىيەلەنگۈچىلەرنى، بولۇپمۇ تەربىيەلەش ئورۇنلىرىنى بەك جەلپ قىلىدۇ.
</S>
<S ID=46577>
ئېكولوگىيەلىك سۈنئىي مۇز مەيدانىدا چاڭغا تېيىلغىلى، مۇز ئۈستى توپ تۈرلىرىنى ئوينىغىلى بولىدۇ.
</S>
<S ID=46578>
    جاڭ خەيشېڭ بۇ قېتىمقى ‹‹ئىككى كۆرگەزمە››گە قاتناشقاندىن كېيىنكى تەسىراتىنى سۆزلەپ مۇنداق دېدى: بۇ مېنىڭ شىنجاڭغا 2 – قېتىم كېلىشىم، شىنجاڭلىقلارنىڭ تەنتەربىيەگە بولغان قىزىقىشى، ئەنئەنىۋى تەنتەربىيە مەدەنىيىتى مەندە چوڭقۇر تەسىر قالدۇردى.
</S>
<S ID=46579>
مەن شۇنىڭغا ئىشىنىمەنكى، بۇنىڭدىن كېيىن شىنجاڭنىڭ تەنتەربىيە مەدەنىيىتى ۋە ساياھىتى، بولۇپمۇ قار – مۇز تەنھەرىكىتى چوقۇم تېخىمۇ زور ئۇتۇقلارغا ئېرىشىدۇ.
</S>
<S ID=46580>
    ئۈرۈمچى شەھەر ئاھالىسى ئەخەت ھاكىم مۇنداق دېدى: قىزىم چاڭغا تېيىلىشنى بەك ياخشى كۆرىدۇ، ئائىلىدىكىلەرمۇ ئۇنىڭ بۇ قىزىقىشىنى قوللايمىز، شۇڭا قىزىمىزنى تۈرلۈك تەنھەرىكەت تۈرلىرىگە قاتناشتۇرۇپ تۇرىۋاتىمىز.
</S>
<S ID=46581>
بۈگۈنمۇ قىزىمىزنىڭ قىزىقىشىنى دەپ بۇ يەرگە كەلدۇق، بۇ ئېكولوگىيەلىك سۈنئىي مۇز مەيدانىنىڭ پەسىلنىڭ چەكلىمىسىگە ئۇچرىمايدىغاندىغانلىقى ماڭا بەك يارىدى.
</S>
<S ID=46582>
    جاڭ خەيشېڭنىڭ دېيىشىچە، بېيجىڭ شەھىرى 330 مىليون يۈەن مەبلەغ سېلىپ، بېيجىڭ شەھىرىدىكى ئوتتۇرا – باشلانغۇچ مەكتەپلەرگە بۇنداق ئېكولوگىيەلىك سۈنئىي مۇز مەيدانىنى سەپلەشنى پىلانلاپتۇ.
</S>
<S ID=46583>
    ئۇقۇشىمچە، مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىدىن كېيىن، ئاپتونوم رايونىمىز شىنجاڭنىڭ قار – مۇز تەنھەرىكىتى ئىختىساسلىقلىرىنى يېتىشتۈرۈشنىڭ ئىنتايىن زۆرۈرلۈكىنى ھېس قىلىپ، بۇ تۈرگە رەسمىي تۇتۇش قىپتۇ.
</S>
<S ID=46584>
ئاپتونوم رايون بەش يىلدا ھازىرقى 100 ‹‹مۇز ئۈستى تەنھەرىكىتى ئۈلگە مەكتىپى››نى 500 گە كۆپەيتىش ھەم ‹‹مۇز ئۈستى تەنھەرىكىتى سىناق نۇقتىسى مەكتىپى›› دىن 100 نى قۇرۇش، شىنجاڭدىكى قار – مۇز تەنھەرىكىتىگە قاتنىشىدىغان ياشلار، ئۆسمۈرلەرنى 2 مىليون كىشىدىن كۆپرەككە، شىنجاڭدىكى قار – مۇز تەنھەرىكىتىگە قاتنىشىدىغانلارنى 5 مىليون كىشىدىن كۆپرەككە يەتكۈزۈشتىن ئىبارەت تىرىشىش نىشانىنى ئوتتۇرىغا قويۇپتۇ.
</S>
<S ID=46585>
شۇڭا، بۇنىڭدىن كېيىن ئاپتونوم رايونىمىزنىڭ قار – مۇز تەنھەرىكىتىنىڭ تەرەققىياتى تېخىمۇ تېز بولىدىكەن.
</S>
<S ID=46586>
‏    
</S>
</TEXT>
/BODY
/DOC