<DOC>
<DOCID>TIANSHAN.520622</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-05-01 11:45:18</DATE>
</HEADER>
<BODY>
<HEADLINE>
<S ID=26722>
ئۇچتۇرپان ناھىيەسىدە يېزا، كەنت تاشيول تورىنى تۇتاشتۇرۇش قۇرۇلۇشى ئىلگىرى سۈرۈلدى
</S>
</HEADLINE>
<TEXT>
<S ID=26723>
   ئابدۇسالام نىياز خەۋەر قىلىدۇ: ئۇچتۇرپان ناھىيەسى يېقىنقى يىللاردىن بۇيان، يېزا، كەنت تاشيول قۇرۇلۇشى سېلىنمىسىنى زورايتىپ، يېزا، كەنت تاشيول تورىنى مۇكەممەللەشتۈرۈپ، ئاممىنىڭ يول يۈرۈش شارائىتىنى ياخشىلىدى. ھازىر بۇ ناھىيەدىكى يېزا، كەنت يوللىرى دېھقان – چارۋىچىلارنىڭ ھاللىق سەۋىيەگە يېتىشىدىكى ‹‹بېيىش يولى››غا ئايلاندى.
</S>
<S ID=26724>
   ئابدۇللا ئابدۇرازاق ئاقتوقاي يېزىسىنىڭ يالغۇز ئۆرۈك كەنتىدىكى ئۆرۈك مەھسۇلاتلىرىنى پىششىقلايدىغان باغۋەن بولۇپ، نەچچە يىللار ئىلگىرى كەنت يولى ئوي – دوڭغۇل بولغانلىقتىن، ھەر يىلى ئۆرۈك مەھسۇلاتلىرىنى سېتىش، يۆتكەش، توشۇشتا قىينىلاتتى. بازار تېپىش، سىرتقا يۆتكەشنىڭ ۋاقتىدا بولماسلىقىدىن باھا تۆۋەن بېكىتىلىپ، ئۇنىڭ ئىشلەپچىقىرىش ۋە تىجارىتىگە بەلگىلىك زىيان سالغانىدى. ھازىر ئۇنىڭ ئۆرۈكلۈك بېغى ئالدىغىلا ئاسفالت يول ياسىلىپ، ئۆرۈك مەھسۇلاتلىرىنى يۆتكەپ توشۇشى ئىنتايىن قولايلاشتى.
</S>
<S ID=26725>
   ئاقتوقاي يېزىسىنىڭ يالغۇز ئۆرۈك كەنتى دۆلەت دەرىجىلىك نامرات كەنت بولۇپ، 2014 – يىلىدىن ئىلگىرى كەنتتىكى بەش مەھەللىنىڭ ئىككىسىگىلا ئاسفالت يول تۇتاشتۇرۇلغان، قالغان ئۈچ مەھەللىنىڭ يولى توپىلىق يول بولۇپ، يول يۈرۈش قولايسىز ئىدى. بۇلتۇر بۇ كەنتلەرگە قارىماي يولى تۇتاشتۇرۇلدى. ناھىيە 2014 – يىلىدىن ھازىرغىچە يېزا، كەنت تاشيول قۇرۇلۇشىغا 27 مىليون يۈەن مەبلەغ سېلىپ، 90 كىلومېتىر ئۇزۇنلۇقتىكى يېزا، كەنت تاشيولىنى ئاسفالتلاشتۇرۇپ، يېزا، كەنت يوللىرىنى ئاسفالتلاشتۇرۇش مۇساپىسىنى 832 كىلومېتىرغا يەتكۈزدى. بۇنىڭ بىلەن ناھىيەدىكى 107 مەمۇرىي كەنتنىڭ 105ىدە كەنت يوللىرىنى ئاسفالتلاشتۇرۇش تولۇق ئىشقا ئاشۇرۇلدى.
</S>
</TEXT>
/BODY
/DOC