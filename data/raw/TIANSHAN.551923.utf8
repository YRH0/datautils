<DOC>
<DOCID>TIANSHAN.551923</DOCID>
<HEADER>
<CLASS>شىنجاڭ</CLASS>
<DATE>2016-09-23 11:06:55</DATE>
</HEADER>
<BODY>
<HEADLINE>
<S ID=50107>
يىپەك يولىدا رەڭلەر جۇلاسى
</S>
</HEADLINE>
<TEXT>
<S ID=50108>
ئىمىنجان داۋۇت
</S>
<S ID=50109>
    ھەر نۆۋەتلىك جۇڭگو ئاسىيا – ياۋروپا كۆرگەزمىسىگە ئوخشىمىغان دۆلەت، ئوخشىمىغان رايون، ئوخشىمىغان مىللەت كىشىلىرى ئۆزلىرىنىڭ رەڭگارەڭ مەھسۇلاتلىرى ۋە ئۆزگىچە تەييارلىقلىرى بىلەن قاتنىشىدۇ.
</S>
<S ID=50110>
بۇنىڭ ئىچىدىكى مەدەنىيەت مەھسۇلاتلىرى ئۆزىنىڭ جەلپكارلىقى، جەزبدارلىقى بىلەن كۆرگەزمىگە باشقىچە ھۆسىن قوشۇپ، كۆرگەزمە مەزگىلىدىكى ئىقتىساد – سودا كېڭىشىش پائالىيەتلىرىنىڭ ‹‹تۇز – تەمى››نى تەڭشەيدۇ.
</S>
<S ID=50111>
بولۇپمۇ توقۇمىچىلىق ۋە كىيىم – كېچەك بۇيۇملىرى ھەر نۆۋەتلىك كۆرگەزمىگە ‹‹ئاساسلىق قوشۇن›› سۈپىتىدە قاتناشتۇرىلىدىغان بولغاچقا، مىللەتلەرنىڭ خاس مەدەنىيەت ئالاھىدىلىكى گەۋدىلەندۈرۈلگەن مىللىيچە كىيىم – كېچەك ۋە بۇيۇملار كۆرگەزمە ئەھلىنى بەكرەك جەلپ قىلىدۇ، ئۇلار بۇ خەلقئارالىق سەھنىدە تۇرۇپ، مەدەنىيەتتىكى خاسلىق ۋە كۆپ خىللىقنىڭ، ئەنئەنىۋىلىك بىلەن زامانىۋىلىقنىڭ ھۇزۇرىنى ھېس قىلىدۇ.
</S>
<S ID=50112>
5 – نۆۋەتلىك جۇڭگو ئاسىيا – ياۋروپا كۆرگەزمىسىدە شىنجاڭ خەلقئارا كۆرگەزمە مەركىزىنىڭ توقۇمىچىلىق ۋە كىيىم – كېچەك زالى يەنە بىر قېتىم تاماشىبىنلارنىڭ كۆزىنى قاماشتۇرىدىغان جايغا ئايلاندى.
</S>
<S ID=50113>
    مەن 21 – سېنتەبىر كۆرگەزمە مەركىزىنىڭ توقۇمىچىلىق ۋە كىيىم – كېچەك زالىنى ئارىلاۋاتقاندا، ئۆزگىچە بېزىلىپ، چىرايلىق سەرەمجانلاشتۇرۇلغان بىر يايما ئورنى دىققىتىمنى تارتتى.
</S>
<S ID=50114>
شىنجاڭ ‹‹كىروران›› كىيىم – كېچەك شىركىتىنىڭ ‹‹ئەتلەس سەنئەتلىك تۇرمۇش سارىيى›› دەپ نام قويۇلغان بۇ يايما ئورنى جۇڭخۇا ئەنئەنىۋى مەدەنىيىتى بىلەن زامانىۋىلىق گىرەلەشتۈرۈلگەن ھالدا بېزىلىپ، ئۇنىڭغا ئەتلەس بىلەن لوپنۇر كەندىرىنى ئاساسلىق ماتېرىيال قىلىپ تىكىلگەن مودا كىيىم – كېچەك، ساياھەت خاتىرە بۇيۇملىرى ۋە تۇرمۇش بۇيۇملىرى ئۆزگىچە ئۇسلۇبتا جايلاشتۇرۇلغان ئىكەن.
</S>
<S ID=50115>
بۇ شىركەتنىڭ كىيىم لايىھەلىگۈچى ياردەمچىسى ئەدىبە ئادىل ماڭا مۇنداق دېدى: شىركىتىمىز 1997 – يىلى قۇرۇلغان، بىز 2 – قېتىم بۇ كۆرگەزمىگە قاتناشتۇق.
</S>
<S ID=50116>
بىز ئالدىنقى قېتىم ئادەتتىكى بىر يايما ئورنى ئېلىپلا قاتناشقان ھەم تەييارلىقىمىزمۇ ئادەتتىكىچە بولغان.
</S>
<S ID=50117>
بۇ قېتىم كۆرگەزمىگە ئالاھىدە تەييارلىق بىلەن ئۆزىمىز لايىھەلەپ ئۆزىمىز تىككەن كىيىم – كېچەك ۋە تۇرمۇش بۇيۇملىرىنى قاتناشتۇردۇق.
</S>
<S ID=50118>
بىز مەھسۇلاتلىرىمىزغا خوتەن ئەتلىسى بىلەن لوپنۇر كەندىرىنى بەلگە خاراكتېرلىك ماتېرىيال قىلىپ ئىشلىتىمىز، بولۇپمۇ ئەتلەس ئاساس قىلىنىپ لايىھەلەنگەن كىيىم – كېچەكلىرىمىزدە قەدىمىيلىك بىلەن زامانىۋىلىق، ئەنئەنىۋىلىك بىلەن مودىلىق تەڭ ئىپادىسىنى تاپقان.
</S>
<S ID=50119>
بىز بۇ خىل كىيىم – كېچەكلىرىمىزنى ھەممە مىللەت قوبۇل قىلالايدىغان، ئوخشىمىغان تۇرمۇش مۇھىتىدا ئوخشىمىغان مودا كىيىم ھالىتىدە پەخىرلىنىپ كىيەلەيدىغان ھالەتكە كەلتۈرۈش ئۈچۈن تىرىشىۋاتىمىز.
</S>
<S ID=50120>
بىز يەنە ئۇيغۇر قىز – ئاياللىرىنىڭ ھەر خىل ياش، ھەر خىل قاتلام ۋە ھەر خىل مۇھىتتا كىيىدىغان ئەنئەنىۋى كىيىملىرىنى 10 – ئاينىڭ ئاخىرىدا بېيجىڭدا ئۆتكۈزۈلىدىغان دۇنياۋى خاراكتېرلىك مودا كىيىم ھەپتىلىكىگە قاتناشتۇرۇشقا جىددىي تەييارلىق قىلىۋاتىمىز.
</S>
<S ID=50121>
بىز مۇشۇنداق كۆرگەزمىلەر ئارقىلىق كىشىلەرنىڭ ئۇيغۇر كىيىم – كېچەك مەدەنىيىتىگە، جۇڭخۇا مىللەتلىرىنىڭ كۆپ خىل مەدەنىيىتىگە بولغان چۈشەنچىسىنى چوڭقۇرلاشتۇرۇپ، شىنجاڭنىڭ ۋە شىنجاڭ خەلقىنىڭ ياخشى ئوبرازىنى نامايان قىلىشنى مەقسەت قىلدۇق.
</S>
<S ID=50122>
    ئەدىبە ئادىلنىڭ سۆزلىرى ئاپتونوم رايون دەرىجىلىك گۈزەل سەنئەت ئۇستىسى، قومۇل شەھىرىنىڭ ئېۋىرغول رايونى قارادۆۋە بازىرىدىكى كەشتىچى رەناگۈل سوپى كەشتىلەپ، بۇ يىل 4 – ئىيۇل پارىژدىكى ئالىي دەرىجىلىك بۇيرۇتما مودا كىيىم ھەپتىلىكىگە قاتناشتۇرغان، ئۇيغۇر كەشتىسى ئىشلىتىلگەن ‹‹گۈل ئېچىلدى›› ناملىق ئالىي دەرىجىلىك مۇراسىم كىيىمىنى ئېسىمگە سالدى.
</S>
<S ID=50123>
    ئاقسۇ ‹‹ئىززەت›› كىيىم لايىھەلەش چەكلىك مەسئۇلىيەت شىركىتىنىڭ لىدىرى ئىززەتگۈل كېرەم كەسىپكە بولغان ئوتتەك ئىشتىياقى بىلەن 20 نەچچە يىل تىككۈچىلىك بىلەن شۇغۇللىنىپ، بۇ يىل 6 – ئايدا رەسمى كىيىم – كېچەك كارخانىسىنى قۇرۇپ چىققان.
</S>
<S ID=50124>
بۇ شىركەتتە 80 ئىشچى – خىزمەتچى، 60 نەچچە كۇرسانت بار بولۇپ، كىيىم – كېچەك لايىھەلەش، تەربىيەلەش، تىكىش ۋە سېتىش بىر گەۋدىلەشكەن.
</S>
<S ID=50125>
    ئىززەتگۈل كېرەم تونۇش – بىلىشلەرنىڭ دەۋىتى بىلەن بۇ يىل 3 – ئايدا شاڭخەيدە ئۆتكۈزۈلگەن كىيىم – كېچەك يەرمەنكىسىگە قاتنىشىپ، ‹‹ئىززەتگۈل›› ماركىسىنى ئاپتونوم رايونىمىزغا، ئىچكىرى ئۆلكىلەرگە، ھەتتا دۇنياغا تونۇتۇش ئارزۇسىنىڭ خام خىيال ئەمەسلىكىنى چوڭقۇر تونۇپ يېتىپتۇ.
</S>
<S ID=50126>
شۇڭا بۇ قېتىم ئۆزلىرىنىڭ كىيىم – كېچەك مەھسۇلاتلىرىنى ئېلىپ بۇ كۆرگەزمىگە كەپتۇ.
</S>
<S ID=50127>
ئۇ ماڭا: بىز ئىلگىرى ئەتلەسنى ئاساسلىق ماتېرىيال قىلىپ، كىيىم – كېچەك مەدەنىيىتىمىز ۋە تۇرمۇش ئەنئەنىمىزگە يېقىنلاشتۇرۇپ كىيىم – كېچەك لايىھەلىگەن.
</S>
<S ID=50128>
شاڭخەيدە يەرمەنكىگە قاتناشقاندىن كېيىن ئەنئەنىنى زامانىۋىلىق بىلەن ياخشى بىرلەشتۈرۈپ، كىيىم – كېچەك مەدەنىيىتىمىزنى باشقا مىللەت ۋە دۆلەتلەرگە يۈزلەندۈرۈشنىڭ زۆرۈرلۈكىنى ھېس قىلدىم.
</S>
<S ID=50129>
شۇڭا بۇ كۆرگەزمىگە يېڭىچە تەييارلىق بىلەن كەلدىم، دېدى.
</S>
<S ID=50130>
    توقۇمىچىلىق ۋە كىيىم – كېچەك كۆرگەزمە رايونى ئىزچىل ھالدا ھەر نۆۋەتلىك جۇڭگو ئاسىيا – ياۋروپا كۆرگەزمىسىدىكى يادرولۇق مەزمۇن بولۇپ كەلدى.
</S>
<S ID=50131>
2011 – يىلىدىكى تۇنجى نۆۋەتلىك جۇڭگو ئاسىيا – ياۋروپا كۆرگەزمىسىدىن باشلاپ، توقۇمىچىلىق ۋە كىيىم – كېچەك كۆرگەزمە رايونىنىڭ كۆرگەزمە زالىدىكى كۆلىمى ھەسسىلەپ كېڭەيدى.
</S>
<S ID=50132>
2014 – يىلى شىنجاڭ خەلقئارا كۆرگەزمە مەركىزىدىكى توقۇمىچىلىق ۋە كىيىم – كېچەك كۆرگەزمە رايونىنىڭ كۆلىمى 6000 كىۋادرات مېتىردىن، كۆرگەزمىگە قاتناشتۇرۇلغان توقۇمىچىلىق ۋە كىيىم – كېچەك كارخانىسى 120دىن ئاشتى؛ بۇ يىل توقۇمىچىلىق ۋە كىيىم – كېچەك زالىنىڭ كۆلىمى 23 مىڭ كىۋادرات مېتىرغا، كۆرگەزمىگە قاتناشقان ئېلىمىز كارخانىسى 277گە، بۇنىڭ ئىچىدە شىنجاڭ كارخانىسى 121گە يەتتى.
</S>
<S ID=50133>
ئاپتونوم رايونىمىزنىڭ يەرلىك كىيىم – كېچەك كارخانىلىرى، جۈملىدىن مىللىي كارخانىلارنىڭ كۆرگەزمىگە قاتنىشىشى سان ۋە كۆلەم جەھەتتىن ئىلگىرىكى يىللاردىكىدىن خېلىلا كۆپ بولدى.
</S>
<S ID=50134>
مەسىلەن: ‹‹بالىم››، ‹‹مىراس››، ‹‹تويلۇق››، ‹‹ئىززەت››، ‹‹چىمەن››...قاتارلىق كىيىم – كېچەك كارخانىلىرى، ‹‹تەنزىبا››، ‹‹سەرگۈل››، ‹‹دىلخۇش››...قاتارلىق قول ھۈنەر بۇيۇملىرى كارخانىلىرى ئۆزلىرىنىڭ ئەڭ سۈپەتلىك مەھسۇلاتلىرى ۋە ئەڭ ياخشى ئوبرازىنى كۆرگەزمە ئەھلىگە نامايان قىلدى.
</S>
<S ID=50135>
قىسقىسى، توقۇمىچىلىق ۋە كىيىم – كېچەك ساھەسىدە مەيلى بەلگىلىك كۆلەم ۋە نوپۇزغا ئىگە كارخانىلار بولسۇن ياكى ‹‹ئىززەت››كە ئوخشاش يېڭىدىن قۇرۇلغان، توقۇمىچىلىق ۋە كىيىم – كېچەك ساھەسىگە يېڭىدىن كەسپىي سالاھىيەت بىلەن كىرىۋاتقان كارخانىلار بولسۇن، ھەممىسى ئۆز ئالاھىدىلىكىنى ئاساس قىلىپ تۇرۇپ كەسپىي خىزمەت كىيىمى، مىللىي كىيىم – كېچەكلەر، مىللىيچە قول ھۈنەر ۋە زىبۇ – زىننەت بۇيۇملىرى، ئوقۇغۇچىلار فورمىسى، ئايالچە مودا كىيىملەر، بالىلار كىيىملىرى، ئىلمە توقۇلما بۇيۇملار ۋە يىپ قاتارلىق مەھسۇلاتلىرىنى كۆرگەزمىگە قاتناشتۇرۇپ، بۇ خەلقئارالىق سەھنىنى تېخىمۇ رەڭدار تۈسكە كىرگۈزدى.
</S>
<S ID=50136>
    يىپەك يولىدىكى بۇ خەلقئارالىق كۆرگەزمىگە ‹‹رەڭ›› بېرىدىغان، ئۇنىڭ جەلپكارلىقىنى ئاشۇرىدىغان ئامىللار ئەلۋەتتە زال ئىچىگە تىزىپ قويۇلغان مەھسۇلات ۋە بۇيۇملارلا ئەمەس.
</S>
<S ID=50137>
5 – نۆۋەتلىك جۇڭگو ئاسىيا – ياۋروپا كۆرگەزمىسى يىپەك يولى كىيىم – كېچەك بايرىمى 19 – سېنتەبىر ئۈرۈمچىدە باشلاندى.
</S>
<S ID=50138>
23 – سېنتەبىرگىچە داۋاملىشىدىغان بۇ بايرامدا 17 مەيدان مودا كىيىم – كېچەك پائالىيىتى ئۆتكۈزۈلۈپ، ئايرىم ھالدا چەت ئەل، ئىچكىرى ئۆلكىلەر ۋە ئاپتونوم رايونىمىزدىكى لايىھەلىگۈچىلەرنىڭ كىيىم – كېچەكلىرى كۆرەك قىلىنىدۇ، يەنە بۇ بايرامغا ئىسپانىيە، قازاقىستان، ئۆزبېكىستان، قىرغىزىستان، ھىندىستان قاتارلىق توققۇز دۆلەتنىڭ داڭلىق كىيىم – كېچەك لايىھەلىگۈچىسى بىلەن ئېلىمىزنىڭ ئون مۇنەۋۋەر مودا كىيىم – كېچەك لايىھەلىگۈچىسى، شۇنداقلا ئېلىمىز ئىچى – سىرتىدىن كەلگەن يۇقىرى دەرىجىلىك زاتلار قاتناشقاندىن باشقا، ئاسىيا – ياۋروپا مودا كىيىم ھەپتىلىكى، ‹‹بىر بەلباغ، بىر يول›› توقۇمىچىلىق، كىيىم – كېچەك تەرەققىيات مۇنبىرى، 2 – نۆۋەتلىك ئەتلەس ئىجادىي بۇيۇملىرىنى لايىھەلەش مۇسابىقىسى، شىنجاڭغا نىشانلىق ياردەم بېرىدىغان ئۆلكە، شەھەرلەر ۋە شىنجاڭ كىيىم – كېچەك كەسپىي ھەمكارلىق ئالاقىسى تۈرى قاتارلىق پائالىيەتلەر ئۆتكۈزۈلىدۇ.
</S>
<S ID=50139>
بۇلار ئۆز نۆۋىتىدە كۆرگەزمىنىڭ رەڭدارلىقىنى، جۇلاسىنى ئاشۇرىدۇ.
</S>
<S ID=50140>
    ئاپتونوم رايونلۇق پارتكوم دائىمىي كومىتېتىنىڭ ئەزاسى، ئاپتونوم رايوننىڭ دائىمىي مۇئاۋىن رەئىسى خۇاڭ ۋېي 18 – سېنتەبىر ئۈرۈمچىدە ئېچىلغان تۇنجى نۆۋەتلىك ‹‹پارىژ كىلىمات كېلىشىمىدىكى توقۇمىچىلىق سانائىتىنىڭ يېشىل، سىجىل تەرەققىياتى. ئۈرۈمچى مۇنبىرى››دە مۇنداق دېدى: ھازىر ئاپتونوم رايونىمىزنىڭ توقۇمىچىلىق ۋە كىيىم – كېچەك ساھەسى ئىلگىرى كۆرۈلمىگەن سىياسەت ياردىمى، تەرەققىيات مۇھىتى ۋە پۇرسىتىگە ئېرىشىپ، شىنجاڭ مەملىكىتىمىزدىكى توقۇمىچىلىق، كىيىم – كېچەك ساھەسىدىكىلەر مەبلەغ سالىدىغان مۇنبەت تۇپراققا ئايلاندى.
</S>
<S ID=50141>
ئاپتونوم رايونىمىزنىڭ توقۇمىچىلىق ۋە كىيىم – كېچەك كەسپىنى تەرەققىي قىلدۇرۇشتىكى ئون يىللىق پىلانىغا ئاساسلانغاندا، ئاپتونوم رايونىمىز 2023 – يىلىغا بارغاندا ئېلىمىزدىكى ئەڭ چوڭ پاختا يىپ ئىشلەپچىقىرىش بازىسىغا، غەربىي شىمال رايونىدىكى ئەڭ چوڭ كىيىم – كېچەك ئېكسپورت بازىسىغا، شۇنداقلا ئېلىمىزنىڭ ئەقلىي ئىقتىدارلىق توقۇمىچىلىق مەركىزىگە ئايلىنىدۇ.
</S>
<S ID=50142>
    تونۇشتۇرۇلۇشىچە، 2016 – يىلىنىڭ ئالدىنقى يېرىمىدا، ئاپتونوم رايونىمىزنىڭ تۇقۇمىچىلىق ۋە كىيىم – كېچەك كەسپىدە 225 قۇرۇلۇش تۈرى يولغا قويۇلغان بولۇپ، 15 مىليارد 402 مىليون يۈەن مەبلەغ نەقلەشتۈرۈلگەن، بۇ بۇلتۇرنىڭ ئوخشاش مەزگىلىدىكىدىن %126.34 ئاشقان.
</S>
<S ID=50143>
شىنجاڭغا نىشانلىق ياردەم بېرىۋاتقان گۇاڭدۇڭ، شەندۇڭ، جېجياڭ، جياڭسۇ قاتارلىق ئۆلكە، بىۋاسىتە قاراشلىق شەھەرلەرنىڭ زور كۈچ بىلەن قوللىشىدا، قەشقەر ۋىلايىتى توقۇمىچىلىق، كىيىم – كېچەك تۈرىدىن 29نى كىرگۈزۈپ، ئاپتونوم رايونىمىز بويىچە ئالدىنقى ئورۇندا تۇرغان.
</S>
<S ID=50144>
بۇ يىلنىڭ ئالدىنقى يېرىمىدا ئاپتونوم رايونىمىزدا توقۇمىچىلىق، كىيىم – كېچەك كارخانىسىدىن 259ى يېڭىدىن كۆپىيىپ، ئاپتونوم رايونىمىزدا 6 – ئاينىڭ ئاخىرىغىچە ئەنگە ئېلىنغان توقۇمىچىلىق، كىيىم – كېچەك كارخانىسى 1719غا يەتكەن.
</S>
<S ID=50145>
    ئىشىنىمىزكى، جۇڭگو ئاسىيا – ياۋروپا كۆرگەزمىسىنىڭ كۆركى ۋە جۇلاسى سۈپىتىدە يىلسېرى زورىيىۋاتقان توقۇمىچىلىق ۋە كىيىم – كېچەك كەسپى ئاپتونوم رايونىمىزنىڭ رايون ئەۋزەللىكىنى يەنىمۇ نامايان قىلىپ، يىپەك يولى ئىقتىساد بەلبېغىدىكى دۆلەت ۋە رايونلارنىڭ ئىقتىساد – سودا ھەمكارلىقى ۋە ئىشقا ئورۇنلاشتۇرۇشنى كېڭەيتىشىدىكى مۇھىم رولىنى جارى قىلدۇرىدۇ.
</S>
<S ID=50146>

</S>
</TEXT>
/BODY
/DOC