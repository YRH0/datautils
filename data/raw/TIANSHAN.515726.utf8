<DOC>
<DOCID>TIANSHAN.515726</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-04-08 21:30:52</DATE>
</HEADER>
<BODY>
<HEADLINE>
<S ID=24258>
تور سودىسى دەۋرنىڭ تەقەززاسى
</S>
</HEADLINE>
<TEXT>
<S ID=24259>
 مۇساجان مۇھەممەت
</S>
<S ID=24260>
تور سودىسى يېڭىچە تىجارەت شەكلى بولۇپ، كىشىلەرنىڭ ئىستېمال ئېھتىياجى ۋە ئىستېمال پىسخىكىسىغا ئۇيغۇن بولۇشتەك ئالاھىدىلىكى بىلەن ئىستېمالچىلارنىڭ تېز قوبۇل قىلىشىغا ئېرىشتى.
</S>
<S ID=24261>
جۇڭگو تور سودا ماگناتى مايۈننىڭ دېيىشىچە، 2020 – يىلىغا بارغاندا تور سودىسى پارچە سېتىش سودىسىنىڭ %50 ىنى ئىگىلەيدىكەن.
</S>
<S ID=24262>
دېمەك، تور سودىسى بۇنىڭدىن كېيىن دەۋرنىڭ مۇقەررەر يۈزلىنىشى بولۇپ قالىدۇ.
</S>
<S ID=24263>
تور سودىسى ئەنئەنىۋى سودىدىكى ئىستېمالچى، سودىگەر، مال تەمىنلىگۈچى، مەھسۇلات ئىشلەپچىقارغۇچى، مۇقىم بازار بولۇشتەك ئالاھىدىلىكنى ئىستېمالچى بىلەن تەمىنلىگۈچىدىن ئىبارەت ئىككىلا ئامىلغا يىغىنچاقلىدى.
</S>
<S ID=24264>
زامان، ماكاننىڭ چەكلىمىسىگە ئۇچرىمايدىغان بۇنداق سودا شەكلى ئەنئەنىۋى سودىنىڭ مونوپوللۇقىنى بۇزۇپ تاشلىدى.
</S>
<S ID=24265>
تور سودىسى، ماركېتىڭ، لايىھەلەش، پىروگرامما قاتارلىق ساھەلەردە مەخسۇس تەربىيەلەنگەن يېڭىلىق يارىتىش روھىغا باي ياش ئىختىساسلىقلاردىن تەشكىللەنگەن شىنجاڭ ‹‹بايرام›› ئېلېكتىرونلۇق سودا چەكلىك شىركىتى قارمىقىدىكى ‹‹بايرام›› تور سودا شەھەرچىسى بېكەت كۆرۈنمە يۈزى، تور تېخنىكىسى، بىخەتەرلىك جەھەتلەردىن خەلقئارالىق سەۋىيەگە يېقىنلاشقان، مەملىكىتىمىز بويىچە ئاز سانلىق مىللەتلەر يېزىقىدىكى ئەڭ مۇكەممەل تور سودا شەھەرچىسى بولۇپ قالدى.
</S>
<S ID=24266>
‹‹بايرام›› تور سودا شەھەرچىسى ئەنئەنىۋى ئۇسۇلدىكى بىر تور بېكەتتە بىر خىللا سودا ئەندىزىسىنى قوللىنىشتەك سودا ئۇسۇلىغا خاتىمە بېرىپ، ئاپتونوم رايونىمىزدىكى ئىستېمالچىلارنىڭ ئىستېمال ئادىتىگە ماسلاشقان ھەم ئەنئەنىۋى سودا ئۇسۇللىرىمىزنى ساقلاپ قالغان يېڭىچە سودا ئەندىزىسىنى بارلىققا كەلتۈردى.
</S>
<S ID=24267>
شىنجاڭ ‹‹بايرام›› ئېلېكتىرونلۇق سودا چەكلىك شىركىتىنىڭ قۇرغۇچىسى، دوكتور ئابدۇراھمان ئابدۇغېنى مۇنداق دېدى: ‹‹تاۋباۋ›› 2003 – يىلى، ‹‹جىڭدۇڭ›› 2004 – يىلى قۇرۇلغان، ‹‹بايرام›› تور سودا شەھەرچىسى 2015 – يىلى قۇرۇلدى.
</S>
<S ID=24268>
‹‹تاۋباۋ››نىڭ تۇنجى يىللىق سودا ئومۇمىي سوممىسى 34 مىليون يۈەن، ‹‹جىڭدۇڭ››نىڭ تۇنجى ئايلىق سودا سوممىسى 500 مىڭ يۈەن، ‹‹بايرام›› تور سودا شەھەرچىسىنىڭ دەسلەپكى ئۈچ كۈنلۈك سودا سوممىسى 800 مىڭ يۈەن بولغان.
</S>
<S ID=24269>
شىنجاڭ ‹‹ھەمكار›› خەلقئارا سودا چەكلىك شىركىتىنىڭ قۇرغۇچىسى ئەسقەر ھاجى 2014 – يىلى ئالىي مەكتەپنى پۈتكۈزگەندىن كېيىن، 15 ھەمكارلاشقۇچىسى بىلەن بىرلىكتە 1 مىليون يۈەن مەبلەغ سېلىپ، شىنجاڭ ‹‹ھەمكار›› خەلقئارا سودا چەكلىك شىركىتىنى قۇرغان.
</S>
<S ID=24270>
بۇ شىركەت قۇرۇلغاندىن كېيىن، ئاپتونوم رايونىمىز ۋە ئىچكىرى ئۆلكىلەردىكى زاۋۇت، چەت ئەل شىركەتلىرى بىلەن ھەمكارلىق ئورنىتىپ، ئاخىرى ‹‹ئېتىبار›› تور سودا شەھەرچىسىنى قۇردى.
</S>
<S ID=24271>
‹‹ئېتىبار›› تور سودا شەھەرچىسى ئاپتونوم رايونىمىزدىكى تۇنجى كەسىپلەشكەن، مال كىرگۈزۈش، ئېلان – تەشۋىقات، سېتىش ۋە سېتىشتىن كېيىنكى مۇلازىمەتنى بىر گەۋدە قىلغان ئۇنىۋېرساللىقى كۈچلۈك سودا سۇپىسى بولۇپ، ھازىر ئۇلارنىڭ ھەمكارلاشقان داڭلىق ماركا، كارخانىلىرى 500دىن، مۇقىم ئابۇنىچىلىرى 200 مىڭدىن ئاشىدۇ.
</S>
<S ID=24272>
ئەسقەر ھاجى مۇنداق دېدى: تور سودىسى قورقۇنچلۇق ئەمەس، قىيىنچىلىقمۇ قورقۇنچلۇق ئەمەس، ئەڭ قورقۇنچلۇقى دەۋرگە ماسلىشالماسلىق. ئىستېمالچىلار كومپيۇتېر، كۆچمە ئالاقە ئۈسكۈنىلىرىدىن پايدىلىنىپ، بۇ سودا سۇپىسىدىن بىۋاسىتە مال سېتىۋالالايدۇ.
</S>
<S ID=24273>
بىراق تىل، مەشغۇلات، مىللىي كارخانىلارنىڭ تور سودىسىغا ئەھمىيەت بېرىشى يېتەرلىك بولماسلىق ياكى بۇنداق يېڭى سودا ئەندىزىسىگە گۇمانىي نەزەرىدە قاراشتەك مەسىلىلەر تۈپەيلىدىن بىز كۆپ ساندىكى مىللىي كارخانىلار بىلەن ھەمكارلىشالمايۋاتىمىز.
</S>
<S ID=24274>
شىركىتىمىز ھازىر پايدىغا يۈزلەندى.
</S>
<S ID=24275>
شىنجاڭ يىپەك يولى كۆۋرۈكى تور سودىسى چەكلىك شىركىتىنىڭ لىدىرى، شاڭخەي بۇلۇت ئەقىلدارى (يۇنجىناڭ)نىڭ قۇرغۇچىسى نىجات ئابدۇرېھىم مۇنداق دېدى: خەلقئارادا تور سودىسىنىڭ كۆلەملىشىشى ۋە مۇكەممەللىشىشىگە ئەگىشىپ، دۆلىتىمىز، جۈملىدىن ئاپتونوم رايونىمىزنىڭ تور سودىسىمۇ خەلقئاراغا يۈزلىنىدۇ، بۇ ئاپتونوم رايونىمىزنىڭ تاشقى سودا ھەمكارلىقىنى ئىلگىرى سۈرۈش ۋە كارخانىلارنىڭ خەلقئارالىق رىقابەت ئىقتىدارىنى ئۆستۈرۈشىگە تۈرتكە بولىدۇ.
</S>
<S ID=24276>
تور سودا شىركەتلىرى ئىلگىرىكى مال تۈرىنىڭ تولۇق بولۇشىنى قوغلىشىشتىن، ئۇنىۋېرساللىقى كۈچلۈك بولۇش، قوشۇلما قىممەتنى ئاشۇرۇش، تور سودا سۇپىلىرىنىڭ خاسلىقىنى نامايان قىلىش ئەندىزىسىگە قاراپ يۈزلىنىدۇ.
</S>
<S ID=24277>
تور سودىسى يەنە پۇل مۇئامىلە، ساياھەتچىلىك، يېزا ئىگىلىك قوشۇمچە مەھسۇلاتلىرى، ئەشيا ئوبوروتى قاتارلىق ساھەلەرنىڭ تەرەققىياتىنى ئىلگىرى سۈرىدۇ.
</S>
<S ID=24278>
‹‹بىر بەلباغ، بىر يول›› ئىستراتېگىيەسىنىڭ تۈرتكىسىدە، ئاپتونوم رايونىمىزنىڭ تور سودىسى غايەت زور تەرەققىيات پۇرسىتىنى كۈتۈۋالىدۇ، دەپ قاراشقا بولىدۇ.
</S>
<S ID=24279>
شۇڭا ئاپتونوم رايونىمىزدىكى تور سودا شىركەتلىرى ئىچكىرى ئۆلكە، ھەتتا ئوتتۇرا ئاسىيا بازارلىرىنى نىشان قىلىپ، ئۇزاق مۇددەتلىك پىلان تۈزۈپ، رايون، ئورۇن خاسلىقىدىن ئۈنۈملۈك پايدىلىنىپ، داڭلىق سودا سۇپىلىرى، خەلقئاراغا تونۇلغان شىركەتلەرنى بارلىققا كەلتۈرۈش ئۈچۈن تىرىشچانلىق كۆرسىتىشى كېرەك.
</S>
<S ID=24280>
‏
</S>
</TEXT>
/BODY
/DOC