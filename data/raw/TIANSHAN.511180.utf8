<DOC>
<DOCID>TIANSHAN.511180</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-03-19 12:05:32</DATE>
</HEADER>
<BODY>
<HEADLINE>
<S ID=20760>
خىزمەت گۇرۇپپىلىرى خىزمەتنى تېز قانات يايدۇردى
</S>
</HEADLINE>
<TEXT>
<S ID=20761>
    سادىق ئىمىر خەۋىرى: بۇ يىل فېۋرالنىڭ ئاخىرى ئاپتونوم رايونىمىز بويىچە قانات يايدۇرۇلغان 3 – تۈركۈمدىكى ‹‹ئۈچ ئەل›› خىزمەت گۇرۇپپىلىرى كەنتلەرگە بېرىپ، خىزمەتلەرنى باشلىۋەتتى.
</S>
<S ID=20762>
     بىز 25 – فېۋرال كەچتە كەنتكە كەلگەندە، كەنت ئاھالىلەر كومىتېتىنىڭ ھويلىسىدا پاراڭلىشىپ تۇرغان بىر نەچچە كەنت كادىرى ئالدىمىزغا چىقىپ، يۈك – تاقلىرىمىزنى كۆتۈرۈشۈپ، بىز تۇرىدىغان ياتاققا ئورۇنلاشتۇردى، ئۇلار شۇ كۈنى كۈندۈزدىلا ياتاقلارنى تازىلاپ، كېلىشىمىزنى كۈتۈپ تۇرغان ئىكەن، دېدى ئاپتونوم رايونلۇق مائارىپ نازارىتىدىن كۇچا ناھىيەسىنىڭ ئۈچئۆستەڭ يېزىسىغا چۈشكەن خىزمەت گۇرۇپپىسىنىڭ مۇئاۋىن باشلىقى مىجىت غوجالىم.
</S>
<S ID=20763>
    ئۈچئۆستەڭ يېزىسىنىڭ پەيزاۋات كەنتىدىكى خىزمەت گۇرۇپپىسى 26 – فېۋرال ئەتىگەندىلا كەنت پارتىيە ياچېيكىسى، كەنت ئاھالىلەر كومىتېتى، ‹‹تۆت پېشقەدەم››لەر، ئايال كادىرلار ۋەكىللىرى، دىنىي زاتلار بىلەن سۆھبەت يىغىنى ئېچىپ، يېڭى يىلدىكى نۇقتىلىق خىزمەتلەرنى مۇزاكىرە قىپتۇ.
</S>
<S ID=20764>
بەزى كەنت ئاھالىلىرى كۇچا چوڭ نېنى، تۇخۇم، ياڭاق قاتارلىق نەرسىلەرنى ئېلىپ كېلىپ، خىزمەت گۇرۇپپىسىدىكىلەردىن ھال سوراپتۇ.
</S>
<S ID=20765>
    ئۆتكەن ئىككى يىلدا، دېدى 79 ياشلىق كەنت ئاھالىسى ساۋۇت ئىبراش، خىزمەت گۇرۇپپىسى كەنتىمىزگە نۇرغۇن ياخشى ئىشلارنى قىلىپ بەردى، كەنت قىياپىتى يېڭىلاندى، يولىمىز ئاسفالتلاشتۇرۇلدى، يورۇتۇلدى، پائالىيەت ئۆيى بار بولدى، بۇ يىلمۇ يېڭى خىزمەت گۇرۇپپىسىنىڭ كەلگەنلىكىدىن بەك خۇش بولدۇق.
</S>
<S ID=20766>
    ئاپتونوم رايونلۇق مائارىپ نازارىتىنىڭ ئۈچئۆستەڭ يېزىسىدىكى ئالتە خىزمەت گۇرۇپپىسى ‹‹مىللەتلەر ئىتتىپاقلىقى – تەرەققىياتى يىلى›› پائالىيىتىگە بىرلەشتۈرۈپ، كەنتتە ‹‹سىردىشىش باغچىسى›› تەسىس قىلىپ، كەنت ئاھالىلىرىنىڭ ئىدىيەۋى قارىشىنى تۈپتىن ئۆزگەرتىپ، ئەسەبىيلىكنى تۈپ يىلتىزىدىن تۈگىتىش، يىراقنى كۆزلەشنى قارار قىلغان؛ يەنە نامراتلارنى يۆلەش پائالىيىتىنى قانات يايدۇرۇپ، كەنتتىكىلەرنىڭ نامراتلىق قالپىقىنى چۆرۈپ تاشلىشىغا ياردەم بېرىشنى پىلانلىغان.
</S>
<S ID=20767>
    ئاپتونوم رايونلۇق مۇھىت ئاسراش نازارىتىنىڭ ئۇچتۇرپان ناھىيەسى ئوتبېشى يېزىسى تۆۋەنكى دۆڭچىغ كەنتىگە چۈشكەن خىزمەت گۇرۇپپىسىدىكىلەر كەنتتىكىلەرگە ئەتىيازلىق تېرىلغۇغا كېرەكلىك خىمىيەۋى ئوغۇت ئېلىپ بەردى.
</S>
<S ID=20768>
    خىزمەت گۇرۇپپىسىنىڭ كېلىپ كەنتىمىزنىڭ قىياپىتىدە چوڭ ئۆزگىرىش بولدى، دېدى تۆۋەنكى دۆڭچىغ كەنتى ئاھالىسى ئابدۇرېھىم كەنجى، ئىلگىرى كەنتىمىزدە پائالىيەت قىلساق، داق يەردىلا ئولتۇراتتۇق، خىزمەت گۇرۇپپىسى پائالىيەت سورۇنى ھازىرلاپ بەردى، يەنە ئۈستەل – ئورۇندۇقمۇ سەپلەپ بەردى، ئەمدى ئەتىيازلىق تېرىلغۇ مەزگىلى يېتىپ كەلگەندە، خىزمەت گۇرۇپپىسى بىزگە خىمىيەۋى ئوغۇت تەييارلاپ قويۇپتۇ، ئۇلارغا كۆپ رەھمەت ئېيتىمىز.
</S>
<S ID=20769>
    تۆۋەنكى دۆڭچىغ كەنتى پارتىيە ياچېيكىسىنىڭ شۇجىسى ئەلى قۇربان مۇنداق دېدى: بىز كەنتىمىزگە چۈشكەن خىزمەت گۇرۇپپىسى بىلەن مەسلىھەتلىشىپ، كەنتىمىزدە يېزا ئىگىلىك مەھسۇلاتلىرى بازىرى قۇرۇپ، نامرات ئائىلىلەرنىڭ ئۇششاق تىجارەت بىلەن شۇغۇللىنىپ كىرىمىنى كۆپەيتىشىگە ياردەم بەرمەكچى بولۇۋاتىمىز.
</S>
<S ID=20770>
    ئاپتونوم رايونلۇق پارتكوم بىرلىك سەپ بۆلۈمىدىن كەلپىن ناھىيەسىنىڭ يۇرچى يېزىسىغا چۈشكەن خىزمەت گۇرۇپپىسى بۇ يەرگە كېلىپلا دەم ئالماستىن ئائىلىلەرگە كىرىپ ئەھۋال ئىگىلەشكە كىرىشىپتۇ.
</S>
<S ID=20771>
خىزمەت گۇرۇپپىسىنىڭ مەسئۇلى مۇنداق دېدى: ئالدىنقى ئىككى تۈركۈمدىكى خىزمەت گۇرۇپپىسىدىكىلەر پۇختا ئاساس سالغان ئىكەن، 3 – تۈركۈمدىكى خىزمەت گۇرۇپپىسى ئالدىنقىلارنىڭ نەتىجىلىرىنى تېخىمۇ مۇستەھكەملەپ، بۇ يىل ئاپتونوم رايون ئورۇنلاشتۇرغان خىزمەت ۋەزىپىلىرىنى ياخشى ئورۇنداپ، كەنت ئاھالىلىرىگە ئەمەلىي ئىش قىلىپ بېرىمىز.
</S>
</TEXT>
/BODY
/DOC