<DOC>
<DOCID>TIANSHAN.564398</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-11-11 17:41:33</DATE>
</HEADER>
<BODY>
<HEADLINE>
<S ID=58589>
ئۆي قەرزىنى مۇددەتتىن بۇرۇن قايتۇرۇش مۇۋاپىقمۇ؟
</S>
</HEADLINE>
<TEXT>
<S ID=58590>
 نېمە ئۈچۈن قەرزنى مۇددەتتىن بۇرۇن قايتۇرىمىز؟
</S>
<S ID=58591>
قەرزنى مۇددەتتىن بۇرۇن قايتۇرۇشتىكى مەقسەت ئۆسۈم يۈكىنى يەڭگىللىتىش ئۈچۈندۇر.
</S>
<S ID=58592>
ئۇنىڭدىن باشقا قەرزى قايتۇرۇلۇپ مۈلۈك ھوقۇقى ئېنىق بولغان ئۆيلەرنى سېتىش ئاسان بولىدۇ.
</S>
<S ID=58593>
قەرزنى قايتۇرۇپ بولغاندىن كېيىن يېڭى ئۆي سېتىۋالغاندا ئېتىبار سىياسەتلەردىن بەھرىمەن بولغىلى بولىدۇ.
</S>
<S ID=58594>
 تۆۋەندىكى ئۈچ خىل ئەھۋالدا مۇددەتتىن بۇرۇن قەرز قايتۇرۇش مۇۋاپىق ئەمەس
</S>
<S ID=58595>
 بىرىنچى، قەرز توختامى ئىمزالانغان ۋاقىتتا ئېتىبارلىق ئۆسۈم نىسبىتىدىن بەھرىمەن بولغان بولسا. چۈنكى قەرزدار ئاللىقاچان ئېتىبار ئۆسۈم نىسبىتىدىن بەھرىمەن بولغان، ئۇنىڭ ئۈستىگە دۆلەت ھازىرمۇ تۆۋەن ئۆسۈم سىياسىتىنى ئىجرا قىلىۋاتقان بولغاچقا، يېڭى ئۆسۈم نىسبىتى ئىجرا قىلىنغان تەقدىردىمۇ تۆلەشكە تېگىشلىك ئۆسۈم يەنىلا بۇرۇنقىغا سېلىشتۇرغاندا تۆۋەن بولىدۇ.
</S>
<S ID=58596>
 ئىككىنچى، ھەر ئايدا دىرىنى قايتۇرىدىغان قەرزنىڭ تۆلەپ بولغان قىسمى ئومۇمىي قەرز سوممىسىنىڭ ئۈچتىن بىرىدىن ئاشقان بولسا.
</S>
<S ID=58597>
ھەر ئايدا دىرىنى قايتۇرىدىغان ئۆي قەرزىدە تۆلەنمىگەن دىرىغىمۇ ئۆسۈم ھېسابلىنىدۇ، بۇنداق قەرز شەكلىدە تۆلەشكە تېگىشلىك دىرنىڭ ئۆسۈمى بارغانسېرى تۆۋەنلەپ بارىدۇ، ئەگەر قەرزنىڭ تۆلىنىپ بولغان قىسمى ئومۇمىي قەرزنىڭ ئۈچتىن بىرىدىن ئېشىپ كەتكەن بولسا ئومۇمىي ئۆسۈمنىڭ يېرىمىغا يېقىن قىسمى تۆلىنىپ بولغان بولىدۇ، بۇنىڭدىن كېيىن تۆلەيدىغان قىسمى ئاساسەن قەرزنىڭ دىرى بولۇپ، ئۆسۈم نىسبىتىنىڭ يۇقىرى – تۆۋەنلىكى قەرزدارغا بەك كۆپ تەسىر كۆرسەتمەيدۇ.
</S>
<S ID=58598>
 ئۈچىنچى، ئۆسۈمى ۋە دىرى ھەر ئايدا تۆلىنىدىغان قەرزنىڭ قەرز قايتۇرۇش مۇددىتى يېرىملاشقان بولسا.
</S>
<S ID=58599>
بۇنداق قەرزنىڭ ئۆسۈمى ۋە دىرى قوشۇلۇپ تۆلىنىپ ماڭىدۇ، يەنى ۋاقىتنىڭ ئۇزىرىشىغا ئەگىشىپ ھەر ئايدا تۆلىنىدىغان دىرى تۆۋەنلەپ ماڭىدۇ، تۆلەشكە تېگىشلىك ئۆسۈممۇ تۆۋەنلەپ ماڭىدۇ.
</S>
<S ID=58600>
قەرز مۇددىتى يېرىملاشقان چاغدا كۆپ قىسىم ئۆسۈم تۆلىنىپ تۈگىگەن بولىدۇ، شۇڭا مۇددەتتىن بۇرۇن قەرز قايتۇرۇشنىڭ ئەھمىيىتى قالمايدۇ.
</S>
<S ID=58601>
 مۇددەتتىن بۇرۇن قەرز قايتۇرۇشتا ئەھۋالغا قاراپ ئىش كۆرۈش كېرەك
</S>
<S ID=58602>
 ئەگەر قەرزدار مۇددەتتىن بۇرۇن قەرز قايتۇرماقچى بولسا، تۆۋەندىكى ئۈچ خىل ئۇسۇلدىن بىرنى تاللىسا بولىدۇ.
</S>
<S ID=58603>
 بىرىنچى، قەرزنى بىراقلا قايتۇرۇش.
</S>
<S ID=58604>
ئەگەر قەرزدارنىڭ قولىدا ئېشىنچا پۇلى ھەم باشقا مەبلەغ سېلىش ئېھتىياجى بولمىسا قەرزنى بىراقلا قايتۇرۇۋەتسە بولىدۇ.
</S>
<S ID=58605>
 ئىككىنچى، قەرزنىڭ بىر قىسمىنى ئالدىن قايتۇرۇپ، ئېشىپ قالغان قىسمىنى بۇرۇنقىدەك ھەر ئايدا قايتۇرۇش ئارقىلىق قەرز تۆلەش مۇددىتىنى قىسقارتىش.
</S>
<S ID=58606>
كەلگۈسىدە ئايلىق كىرىم ئازىيىپ كېتىش ياكى پەرزەنتلەرنى ئالىي مەكتەپتە، چەت ئەللەردە ئوقۇتۇپ ئائىلە چىقىمىنىڭ ئېشىپ كېتىش مۇمكىنچىلىكى چوڭ بولغان ئائىلىلەر بۇنداق ئۇسۇلدا مۇددەتتىن بۇرۇن قەرز قايتۇرغاندا خېلى كۆپ ئۆسۈم تېجىلىپ قالىدۇ.
</S>
<S ID=58607>
 ئۈچىنچى، قەرزنىڭ بىر قىسمىنى ئالدىن قايتۇرۇپ ئايدا تۆلەشكە تېگىشلىك قىسمىنى ئازايتىش، ئەمما ئەسلىدىكى قەرز مۇددىتىنى ئۆزگەرتمەسلىك.
</S>
<S ID=58608>
بۇنداق ئۇسۇلدا ئائىلىنىڭ قىسقا مۇددەت ئىچىدە ئايلىق قەرز قايتۇرۇش بېسىمىنى يەڭگىلەتكىلى بولىدۇ، ئۇزاق مۇددەتتىن قارىغاندا كىرىمى بىر قەدەر مۇقىم بولغان ئائىلىلەرنىڭ باشقا مەبلەغ سېلىش ئېھتىياجىنى قاندۇرغىلى بولىدۇ، ئەمما تېجەپ قېلىنغان ئۆسۈم كۆپ بولمايدۇ.
</S>
<S ID=58609>
 ئەلۋەتتە، ئەسلىدىكى قەرز سوممىسىنى ئۆزگەرتمەي ھەر ئايدا تۆلەيدىغان قەرز سوممىسىنى كۆپەيتىش ئارقىلىقمۇ قەرز تۆلەش مۇددىتىنى قىسقارتىشقا بولىدۇ، ئۆسۈممۇ ئازراق تۆلىنىدۇ، ئەمما بۇنىڭدا ھەر ئايدا تۆلەيدىغان قەرز يۈكى ئېشىپ كېتىدۇ.
</S>
<S ID=58610>
 روزغارچىلىق ئۇستىلىرىنىڭ تەكلىپى شۇكى: مۇددەتتىن بۇرۇن قەرز قايتۇرۇشتا ئائىلىنىڭ كىرىم – چىقىم ئەھۋالىغا قاراش، ئاساسلىقى قەرزنىڭ دىرىنى ئىمكانقەدەر ئازايتىش ئارقىلىق تۆلەيدىغان ئۆسۈمنى ئازايتىش كېرەك.
</S>
<S ID=58611>
بېلىقىز ئەخەت (ت)
</S>
<S ID=58612>
‏
</S>
</TEXT>
/BODY
/DOC