<DOC>
<DOCID>TIANSHAN.530000</DOCID>
<HEADER>
<CLASS>شىنجاڭ</CLASS>
<DATE>2016-06-24 11:07:24</DATE>
</HEADER>
<BODY>
<HEADLINE>
<S ID=31270>
تەرەققىيات ۋە ئىسلاھات كومىتېتى ئاپتونوم رايونىمىزنىڭ ساغلام كۈتۈنۈش مۇلازىمىتىنىڭ تەرەققىياتىنى پۈتۈن كۈچى بىلەن قوللىدى
</S>
</HEADLINE>
<TEXT>
<S ID=31271>
    مەۋلان سابىت خەۋەر قىلىدۇ: ئاپتونوم رايونلۇق تەرەققىيات ۋە ئىسلاھات كومىتېتى ياشانغانلارنىڭ ساغلام كۈتۈنۈش ئېھتىياجىغا تولۇق كاپالەتلىك قىلىشنى بىر تۈرلۈك مۇھىم خىزمەت قاتارىدا چىڭ تۇتۇپ، ساغلام كۈتۈنۈش مۇلازىمىتىنىڭ تەرەققىياتىنى كۆپ خىل تەدبىرلەر ئارقىلىق ئىلگىرى سۈردى ھەم كۆرۈنەرلىك نەتىجىنى قولغا كەلتۈردى. 2015 – يىلى 8 – ئايدىن بۇيان، بۇ كومىتېت بەش تۈركۈمدە مەخسۇس قۇرۇلۇش فوندى تۈرىنى ئىلتىماس قىلىپ، مەخسۇس قۇرۇلۇش فوندىدىن 607 مىليون يۈەن ئەمەلىيلەشتۈرۈپ، ئاپتونوم رايونىمىزنىڭ 33 ياشانغانلار ساناتورىيەسى، ياشانغانلار ياتىقى ۋە ياشانغانلار ئورگانلىرىنى ئاساس قىلغان داۋالاش – كۈتۈنۈش تۈر قۇرۇلۇشىغا مەدەت بەردى.
</S>
<S ID=31272>
   ئاپتونوم رايونلۇق تەرەققىيات ۋە ئىسلاھات كومىتېتى ئىلگىرى – كىيىن بولۇپ، مۇناسىۋەتلىك ئورۇنلار بىلەن بىرلىشىپ، ئاپتونوم رايوننىڭ ‹‹ساغلاملىق مۇلازىمەت كەسپىنىڭ تەرەققىياتىنى ئىلگىرى سۈرۈش توغرىسىدىكى يولغا قويۇش پىكرى›› ۋە ‹‹كۈتۈنۈش مۇلازىمەت كەسپىنىڭ تەرەققىياتىنى تېزلىتىش توغرىسىدىكى يولغا قويۇش پىكرى›› نىڭ لايىھەسىنى تەييارلاپ، ھۆكۈمەتنىڭ ياشانغانلار كەسپىنىڭ تەرەققىياتىنى تېزلىتىشىنى ياخشى سىياسەت مۇھىتى بىلەن تەمىنلىدى. ‹‹ئاپتونوم رايوننىڭ مۇلازىمەت كەسپى تەرەققىياتىنىڭ 13 – بەش يىللىق پىلانى››نى تۈزۈپ، يەنىمۇ ئىلگىرىلىگەن ھالدا داۋالاش، سەھىيە بىلەن كۈتۈنۈش مۇلازىمىتىنى ئۆزئارا بىرلەشتۈرۈپ، ھەر مىللەت ئاممىنىڭ كۆپ قاتلاملىق، كۆپ خىل شەكىلدىكى ساغلام كۈتۈنۈش مۇلازىمىتىگە بولغان ئېھتىياجىنى قاندۇردى. شۇنىڭ بىلەن بىللە، ئاپتونوم رايوننىڭ سەھىيە – پىلانلىق تۇغۇت تارماقلىرى بىلەن بىرلىشىپ، ‹‹ئاپتونوم رايوننىڭ داۋالاش، سەھىيە بىلەن كۈتۈنۈش مۇلازىمىتىنى ئۆزئارا بىرلەشتۈرۈشنى يولغا قويۇش پىكرى››نىڭ لايىھەسىنى تۈزۈپ، ئاپتونوم رايونىمىزنىڭ ساغلام كۈتۈنۈش كەسپىنىڭ تەرەققىيات يولى ئۈستىدە پائال ئىزدەندى.
</S>
<S ID=31273>
   ئاپتونوم رايونلۇق تەرەققىيات ۋە ئىسلاھات كومىتېتى ‹‹12 – بەش يىل››دا دۆلەتنىڭ تۈر مەبلىغىنى پائال قولغا كەلتۈرۈپ، ساغلام كۈتۈنۈش مۇلازىمىتى ئەسلىھە قۇرۇلۇشىنى زور كۈچ بىلەن قوللىدى. بۇ كومىتېت ‹‹12 – بەش يىل›› دا مەركەزنىڭ 333 مىليون 150 مىڭ يۈەن مەبلىغىنى ئەمەلىيلەشتۈرۈپ، ساناتورىيە، قېرى – چۈرىلەرنى بېقىش ئورنى، مەھەللىدە كۈندۈزى ياشانغانلارنىڭ ھالىدىن خەۋەر ئېلىش مەركىزى قاتارلىق 120 ياشانغانلار مۇلازىمەت سىستېمىسى تۈر قۇرۇلۇشىغا مەدەت بەردى. بۇ يىل مەركەزنىڭ خامچوت ئىچىدىكى مەبلىغىدىن 85 مىليون 950 مىڭ يۈەننى ئەمەلىيلەشتۈرۈپ، داۋالاش – كۈتۈنۈش ئەسلىھەلىرىنى ئۆز ئىچىگە ئالغان 30 ياشانغانلار مۇلازىمەت سىستېمىسى تۈر قۇرۇلۇشىغا مەدەت بەردى. بۇ تۈرلەرنىڭ يولغا قويۇلۇشى ئاپتونوم رايونىمىزدىكى ياشانغانلارنىڭ تۇرمۇش، كۈتۈنۈش، سالامەتلىكىنى ئەسلىگە كەلتۈرۈش، كۆڭۈل ئېچىش قاتارلىق جەھەتلەردىكى ئېھتىياجىنى مەلۇم نىسبەتتە قاندۇردى ھەم ساغلام كۈتۈنۈش كەسپىنىڭ تەرەققىياتىنى كاپالەتكە ئىگە قىلدى.
</S>
<S ID=31274>
‏
</S>
</TEXT>
/BODY
/DOC