<DOC>
<DOCID>TIANSHAN.543302</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-08-23 12:54:36</DATE>
</HEADER>
<BODY>
<HEADLINE>
<S ID=41854>
يوپۇغا ناھىيەسىدە ساياھەتچىلىك جانلاندى
</S>
</HEADLINE>
<TEXT>
<S ID=41855>
   ئىمىنجان تۇرسۇن خەۋەر قىلىدۇ: يوپۇغا ناھىيەسى بۇ يىل كىرگەندىن بۇيان تۈرلۈك يوللار ئارقىلىق ناھىيەنىڭ ساياھەت – مەنزىرە نۇقتىلىرىنى سىرتقا تونۇشتۇرۇشنى كۈچەيتىپ، ‹‹جەلپكار يوپۇغا، سېھىرلىك داۋاكۆل›› ساياھەتچىلىكىنى ئۈزلۈكسىز جانلاندۇرۇپ، ئالدىنقى يەتتە ئايدا ساياھەتچىلىك كىرىمىنى 99 مىليون 744 مىڭ يۈەنگە يەتكۈزۈپ، بۇلتۇرقى ئوخشاش مەزگىلدىكىدىن %197.6 ئاشۇردى.
</S>
<S ID=41856>
   بۇ ناھىيە يېقىنقى يىللاردىن بۇيان دۆلەت 4A دەرىجىلىك داۋا كۆل ساياھەت – مەنزىرە رايونىنىڭ دەرىجىسىنى ئۆستۈرۈپ، 160 مىليون يۈەندىن ئارتۇق مەبلەغ سېلىپ، ‹‹دۆلەت دەرىجىلىك سۇ ئۈستى سەيلىگاھى، دۆلەت دەرىجىلىك قۇملۇق سەيلىگاھى››نىڭ ئۇل ئەسلىھەلىرىنى مۇكەممەللەشتۈرۈشنى مۇھىم نۇقتا قىلغان 32 ساياھەتچىلىك ئۇل ئەسلىھە قۇرۇلۇشىنى يولغا قويۇپ، ساياھەت ئورۇنلىرىنىڭ ئېكولوگىيەسى ۋە بىخەتەرلىك مۇھىتىنى ئۈزلۈكسىز ئەلالاشتۇردى.
</S>
<S ID=41857>
ناھىيەنىڭ مەملىكەت بويىچە ‹‹ئىستراھەت يېزا ئىگىلىكى ۋە يېزا ساياھىتىدىكى ئۈلگە نۇقتىسى››، تېرىم بازىرىنىڭ ماشئېڭىز كەنتى قاتارلىق توققۇز كەنتنىڭ ‹‹جۇڭگودىكى ئەڭ گۈزەل ئىستىراھەت كەنتى ۋە مىللىي ئۆرپ – ئادەت كەنتى››، ‹‹جۇڭگودىكى ئەڭ گۈزەل يېزا، كەنت›› بولۇپ باھالانغانلىقىدەك خاس ئالاھىدىلىكى ۋە مەدەنىيەت، ئۆرپ – ئادەت بايلىقى، ساياھەت، كۆڭۈل ئېچىش، ئارام ئېلىش، غىزالىنىش بىرلەشتۈرۈلگەن ساياھەتچىلىك ئەۋزەللىكىنى نامايان قىلىشنى چىڭ تۇتتى.
</S>
<S ID=41858>
بۇ يىل 5 – ئايدا شىنجاڭ ئۇيغۇر ئاپتونوم رايونى بويىچە تۇنجى نۆۋەتلىك ‹‹ئوغلانلار›› مىللىيچە چېلىشىش چېمپىيونلۇق تالىشىش مۇسابىقىسىنى تەشكىللەپ، ساياھەتچىلىكنىڭ جانلىنىشىغا تۈرتكە بولدى.
</S>
<S ID=41859>
نەتىجىدە، بۇ يىل يىل بېشىدىن 7 – ئايغىچە ناھىيە بويىچە دۆلەت ئىچى، سىرتىدىن كۈتۈۋېلىنغان ساياھەتچى 250 مىڭ ئادەم(قېتىم)غا يېتىپ، بۇلتۇرقى ئوخشاش مەزگىلدىكىدىن %238.9 ئاشتى.
</S>
</TEXT>
/BODY
/DOC