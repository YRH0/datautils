<DOC>
<DOCID>TIANSHAN.519626</DOCID>
<HEADER>
<CLASS>خەلقئارا</CLASS>
<DATE>2016-04-26 12:26:22</DATE>
</HEADER>
<BODY>
<HEADLINE>
<S ID=26430>
جەنۇبىي سۇدان ئۆكتىچىلىرىنىڭ رەھبىرى نېمە ئۈچۈن پايتەختكە قايتىشنى كېچىكتۈرىدۇ؟
</S>
</HEADLINE>
<TEXT>
<S ID=26431>
   ب د ت خەۋپسىزلىك كېڭىشى 19 – ئاپرېل جەنۇبىي سۇدان ئۆكتىچىلىرىنىڭ رەھبىرى، سابىق مۇئاۋىن زۇڭتۇڭ مېشالنىڭ پايتەخت جۇباغا قايتىشنى كېچىكتۈرۈۋاتقانلىقىغا يېقىندىن دىققەت قىلىۋاتقانلىقىنى ئېيتتى ھەم ئىككى تەرەپنىڭ مىللەتلەر ئىتتىپاقلىقى ئۆتكۈنچى ھۆكۈمىتىنى تېزدىن قۇرۇپ چىقىشىنى ئۈمىد قىلدى. ئەسلىدىكى پىلانغا ئاساسەن مېشال 18 – ئاپرېل جۇباغا بېرىپ، مىللەتلەر ئىتتىپاقلىقى ئۆتكۈنچى ھۆكۈمىتىنى قۇرۇشقا قاتنىشىشى ھەم مىللەتلەر ئىتتىپاقلىقى ئۆتكۈنچى ھۆكۈمىتىنىڭ مۇئاۋىن زۇڭتۇڭىلىق ۋەزىپىسىنى زىممىسىگە ئېلىشى كېرەك ئىدى. لېكىن قايتىشقا كېلىشىپ قويغان كۈنى، يەنى 18 – ئاپرېل مېشال ‹‹ئارقا سەپ تەمىناتى كاپالىتى›› مەسىلىسىنى باھانە قىلىپ جۇباغا قايتىشنى كېچىكتۈردى، 19 – ئاپرېل قايتىشنى يەنە كېچىكتۈردى. مېشالنىڭ جۇباغا قايتىشنى قايتا – قايتا كېچىكتۈرۈشىدىكى سەۋەب زادى نېمە؟
</S>
<S ID=26432>
   ئىككى تەرەپنىڭ ھەربىي كۈچ ئورۇنلاشتۇرۇشىدا ئىختىلاپ مەۋجۇت بولۇپ، مېشال جۇباغا تېخىمۇ كۆپ ھەربىي كۈچ سەپلەشنى ئۈمىد قىلىدۇ، لېكىن زۇڭتۇڭ كېر رەھبەرلىكىدىكى ھۆكۈمەت بۇنىڭغا قارشى. مېشال ئىلگىرى ئۆزىنىڭ 1370 كىشىلىك قوراللىق قىسىمى جۇباغا يېتىپ بارالىسا، 18 – ئاپرېل جۇباغا قايتىدىغانلىقىنى ئېيتقان. ئىگىلىنىشىچە، ھازىر 1370 كىشىلىك قوراللىق قىسىم جۇباغا يېتىپ بېرىپ، مېشالنىڭ ئارزۇسىنى مەلۇم دەرىجىدە قاندۇرغان. لېكىن مېشال جۇباغا قايتقاندا ئۆزى بىلەن بىللە يۈرىدىغان ھەربىي ئىشلار خادىمىنى يەنىمۇ كۆپەيتىشنى ئۈمىد قىلغان.
</S>
<S ID=26433>
   جەنۇبىي سۇدان كېر ھۆكۈمىتىنىڭ ھۆكۈمەت تەرەپ باياناتچىسى مايكول تونۇشتۇرۇپ مۇنداق دېدى: مېشال تانكىغا قارشى باشقۇرۇلىدىغان بومبا، لازېر نۇرى بىلەن باشقۇرۇلىدىغان بومبا قاتارلىق قوراللارنى ۋە بىللە يۈرگۈچى قىسمەن قوراللىقلارنى جۇباغا ئېلىپ كىرمەكچى، لېكىن بىز مېشال ۋە ئۇنىڭ بىلەن بىللە يۈرىدىغان 40 ھەربىي خادىمىدىن باشقا ھەر قانداق ئارتۇقچە ھەربىي خادىمنىڭ ۋە قوراللارنىڭ جۇباغا كىرىشىگە يول قويمايمىز.
</S>
<S ID=26434>
   ئۇ يەنە مۇنداق دېدى: بىز مېشالنىڭ ئۇنى قوللاۋاتقان ئاددىي پۇقرالار بىلەن بىللە جۇباغا قايتىشىنى ئۈمىد قىلىمىز، ھەرگىزمۇ تېخىمۇ كۆپ ھەربىي خادىم ۋە بىر تۇتاش فورما كىيگەن كىشىلەر بىلەن بىللە قايتىشىنى ئۈمىد قىلمايمىز. يەنە بىر تەرەپتىن، ئىككى تەرەپنىڭ سىياسىي جەھەتتە ئۆزئارا ئىشىنىش ئەھۋالى كىشىنى ئەندىشىگە سالىدۇ. مۇناسىۋەتلىك تەھلىلچىلەرنىڭ ئېيتىشىچە، ھازىر ئىككى تەرەپ بىر – بىرىگە غۇم ساقلاۋاتقان بولۇپ، بىر – بىرىدىن يەنىلا ناھايىتى ئېھتىيات قىلىدىكەن. بۇ مېشالنىڭ جۇباغا قايتىپ مىللەتلەر ئىتتىپاقلىقى ئۆتكۈنچى ھۆكۈمىتى قۇرۇشىدىكى يەنە بىر توسالغۇ ئىكەن.
</S>
<S ID=26435>
   ھازىر جەنۇبىي سۇداننىڭ سىياسىي تىنچلىق مۇساپىسى قىيىنچىلىق ئىچىدە ئىلگىرىلەۋاتقان بولسىمۇ، ئىككى مەزھەپ ئارىسىدا ھەر ۋاقىت توقۇنۇش يۈز بېرىش ئېھتىمالى بار. بۇ يىل مارتنىڭ ئاخىرىدا جەنۇبىي سۇدان ئىتتىپاق ئىشتاتىدا يۈز بەرگەن بىر نەچچە قېتىملىق ھۇجۇم ۋەقەسىدە ئاز دېگەندىمۇ توققۇز ئادەم قازا قىلغان. جامائەتچىلىك بۇنى ئۆكتىچىلەرنىڭ ھازىرقى دائىرىلەرگە قاراتقان ھەرىكىتى، دەپ قارىغان.
</S>
<S ID=26436>
   كېر دۆلەت ئىچىدىكى ئەڭ چوڭ قەبىلە دىنكا قەبىلىسىدىن، مېشال جەنۇبىي سۇداندىكى ئىككىنچى چوڭ قەبىلە نۇر قەبىلىسىدىن بولۇپ، ئىككى تەرەپكە ئۆزلىرىنىڭ قەبىلىسى كۈچلۈك تىرەك بولغاچقا، بىر – بىرىنىڭ ھەر بىر ئىش – ھەرىكىتىدىن قاتتىق ئېھتىيات قىلىدۇ. تەھلىلچىلەرنىڭ قارىشىچە، ئىككى مەزھەپ ئارىسىدىكى زىددىيەتنىڭ ئىزچىل مەۋجۇت بولۇۋاتقانلىقىغا ئاساسەن، ئىككى تەرەپنىڭ سىياسىي تىنچلىق مۇساپىسىنى ئىلگىرى سۈرۈشتىكى سەمىمىيىتىنى يەنە سىناشقا توغرا كېلىدىكەن، بۇنداق شارائىتتا مېشالنىڭ جۇباغا قايتىش ۋاقتىنى كېچىكتۈرۈشىدىن ھەيران قېلىش ھاجەتسىز.
</S>
<S ID=26437>
   7 – ئاپرېل مېشالنىڭ 400دىن ئارتۇق قوراللىق خادىمى تۈركۈمگە بۆلۈنۈپ جۇباغا قايتىپ بارغاندا نۇر قەبىلىسىدىكى 300دىن ئارتۇق مۇساپىر ئۇلارنى قارشى ئالغان. بۇنىڭدىن شۇنى كۆرۈۋېلىشقا بولىدۇكى، جۇباغا قايتىپ بارغان ئۆكتىچى قوراللىقلار بىلەن ھۆكۈمەت ئارمىيەسى تۇتۇشۇپ قالسا، دىنكا قەبىلىسى بىلەن نۇر قەبىلىسى يەنە بىر قېتىم توقۇنۇشۇپ قېلىشى مۇمكىن. شۇڭا ئىككى تەرەپ بىر – بىرىدىن قاتتىق مۇداپىئە كۆرۈۋاتقان ئەھۋالدا مېشالنىڭ تېخىمۇ كۆپ قورال ۋە ھەربىي خادىمنى ئېلىپ جۇباغا قايتىمەن، دېگەن تەلىپىنىڭ رەت قىلىنىشى تۇرغانلا گەپ.
</S>
<S ID=26438>
   2013 – يىلى ئىيۇلدا جەنۇبىي سۇدان زۇڭتۇڭى كېر مۇئاۋىن زۇڭتۇڭ مېشالنى ۋەزىپىسىدىن قالدۇرغاندىن كېيىن، شۇ يىلى دېكابىردا جەنۇبىي سۇداننىڭ پايتەختى جۇبادا كەسكىن قوراللىق توقۇنۇش يۈز بەرگەن. ھازىر ئىككى يىلدىن كۆپرەك داۋام قىلغان ئىچكى داۋالغۇشتا نەچچە 10 مىڭ كىشى قازا قىلدى، 2 مىليوندىن كۆپرەك كىشى يۇرت – ماكانىدىن ئايرىلىپ سەرگەردان بولدى. بۇلتۇر ئاۋغۇستتا ئىككى مەزھەپ ‹‹جەنۇبىي سۇدان توقۇنۇشىنى ھەل قىلىش كېلىشىمى›› ئىمزالىغانىدى، لېكىن بۇ كېلىشىم بۈگۈنگە قەدەر ئومۇميۈزلۈك ئەمەلىيلەشمىدى.
</S>
<S ID=26439>
شىنخۇا ئاگېنتلىقى
</S>
</TEXT>
/BODY
/DOC