<DOC>
<DOCID>TIANSHAN.575517</DOCID>
<HEADER>
<CLASS>خەلقئارا</CLASS>
<DATE>2016-12-29 13:25:48</DATE>
</HEADER>
<BODY>
<HEADLINE>
<S ID=68784>
سۇرىيە ھۆكۈمەت ئارمىيەسى ھەلەب شەھىرىنى ئومۇميۈزلۈك قايتۇرۇۋالدى، سۇرىيە ۋەزىيىتىدە قانداق ئۆزگىرىش بولىدۇ؟
</S>
</HEADLINE>
<TEXT>
<S ID=68785>
 سۇرىيە ھەربىي تەرەپ 12 – ئاينىڭ 22 – كۈنى كەچتە بايانات ئېلان قىلىپ، شىمالىي قىسمىغا جايلاشقان ھەلەب شەھىرىدىكى قالدۇق ئۆكتىچى قوراللىقلارنى پۈتۈنلەي چېكىندۈرۈپ، سۇرىيە ھۆكۈمەت ئارمىيەسىنىڭ ھەلەب شەھىرىنى تولۇق قايتۇرۇۋالغانلىقىنى جاكارلىدى.
</S>
<S ID=68786>
 ھەلەبنى قايتۇرۇۋالغاندىن كېيىن، سۇرىيەدىكى ھەرقايسى تەرەپلەر كېيىنكى قەدەمدە ئۇرۇشامدۇ ياكى سۆھبەتلىشەمدۇ؟
</S>
<S ID=68787>
تاشقى كۈچلەر سۇرىيەدىكى تاكتىكىلىرىنى قانداق داۋاملاشتۇرىدۇ؟
</S>
<S ID=68788>
 سۇرىيە ھۆكۈمەت ئارمىيەسى باش قوماندانلىق ئىشتابى بايانات ئېلان قىلىپ مۇنداق دېدى: ھەلەب شەھىرىنىڭ قايتۇرۇۋېلىنىشى سۇرىيەنىڭ تېررورلۇققا قارشى ئۇرۇشىدىكى مۇھىم تۈگۈن ۋە بۇرۇلۇش، شۇنداقلا تېررورلۇق تەشكىلاتى ۋە ئۇنىڭ قوللىغۇچىلىرىغا بېرىلگەن قاتتىق زەربە، بۇ، كېيىنكى باسقۇچتا سۇرىيەدىكى بارلىق تېررورلۇق تەشكىلاتلىرىنى يوقىتىپ، سۇرىيەنىڭ ھەر بىر غېرىچ زېمىنىنى ئازاد قىلىشقا ئاساس سالىدۇ.
</S>
<S ID=68789>
 2012 – يىلى ھەلەب ئۇرۇشى پارتلىغاندىن كېيىن، سۇرىيە ھۆكۈمەت ئارمىيەسى ئۇدا بۇ شەھەرنىڭ غەربىي قىسمىنى، ئۆكتىچى قوراللىقلار شەھەرنىڭ شەرقىي قىسمىنى ئىشغال قىلىپ كەلگەن.
</S>
<S ID=68790>
سۇرىيە ھۆكۈمەت ئارمىيەسى 2016 – يىلى 9 – ئايدىن بۇيان قەدەممۇ قەدەم ئىلگىرىلەپ، جەنۇبتىن شىمالغا سوزۇلغان تار بەلباغ دائىرىسىدە ھەلەب شەھىرىنىڭ شەرقىي قىسمىدىكى ئۆكتىچى قوراللىقلارنى مۇھاسىرىگە ئالغان ھەم 11 – ئاينىڭ ئاخىرىدا ھەربىي جەھەتتە زەربە بېرىش سالمىقىنى ئاشۇرۇپ، قىسقا ۋاقىت ئىچىدە زور ئىلگىرىلەشنى قولغا كەلتۈرگەن.
</S>
<S ID=68791>
 قورال – جابدۇق جەھەتتە، سۇرىيە ھۆكۈمەت ئارمىيەسىنىڭ 90T بەلگىلىك ئاساسىي ئۇرۇش تانكىسى ۋە 30BM بەلگىلىك ‹‹قارا قۇيۇن›› ناملىق مىناميوت قاتارلىق ئېغىر تىپلىق ئىلغار قوراللىرى بار بولۇپ، ئۆكتىچى قوراللىقلارغا قارىغاندا ئۈستۈنلۈككە ئىگە.
</S>
<S ID=68792>
رۇسىيە ھاۋا ئارمىيەسىنىڭ زىچ ماسلىشىشىدا، سۇرىيە ھۆكۈمەت ئارمىيەسى ھەلەب شەھىرىنى بىرلىشىپ مۇھاسىرىگە ئالغان، بۇنىڭ بىلەن ئۆكتىچى قوراللىقلارنىڭ تەمىناتى ئۈزۈلۈپ قېلىپ تېخىمۇ مۈشكۈل ئەھۋالدا قالغان.
</S>
<S ID=68793>
 ئۇنىڭدىن باشقا، ئۆكتىچى قوراللىقلارنىڭ ئىچىدىكى زور تۈركۈم تۈركمەنلەرنىڭ 8 – ئايدىن بۇيان ھەلەب شەھىرىدىن ئايرىلىشىمۇ ئۆكتىچى قوراللىقلارنىڭ ئۇرۇشتا مەغلۇپ بولۇشىنىڭ مۇھىم سەۋەبلىرىنىڭ بىرى.
</S>
<S ID=68794>
 كۆزەتكۈچىلەر مۇنداق قارىدى: سۇرىيە ھۆكۈمەت ئارمىيەسى ھەلەب شەھىرىنى قايتۇرۇۋالغاندىن كېيىن، بۇ شەھەرنى قانداق ساقلاپ قېلىش خىرىسىغا دۇچ كېلىدۇ؛ ھەلەب شەھىرىنىڭ شەرقى ۋە غەربىدە ئايرىم – ئايرىم تېررورلۇق تەشكىلاتى ‹‹شام ئىسلام دۆلىتى›› بىلەن ئۆكتىچى قوراللىق كۈچلەر كونتروللۇقىدىكى رايونلار بار، ھۆكۈمەت ئارمىيەسى بۇ ئىككىسىنىڭ قورشاۋىدا قېلىشتەك مۈشكۈل ئەھۋالدا قالىدۇ.
</S>
<S ID=68795>
سۇرىيە زۇڭتۇڭى بەشىرمۇ ئاخبارات ۋاسىتىلىرىنىڭ زىيارىتىنى قوبۇل قىلغاندا: ھۆكۈمەت ئارمىيەسى ئۆكتىچى قوراللىقلارنىڭ قايتۇرما ھۇجۇمىنى توسۇش ئۈچۈن كېيىنكى قەدەمدە ھەلەب شەھىرىگە بولغان مۇداپىئەنى كۈچەيتىشكە ئەھمىيەت بېرىدۇ، دېدى.
</S>
<S ID=68796>
 تەھلىلچىلەر مۇنداق كۆرسەتتى: ھۆكۈمەت ئارمىيەسى ئۇرۇشتا زور غەلىبىنى قولغا كەلتۈرگەن بولسىمۇ، سۇرىيەنىڭ شىمالىدىكى ئۆكتىچى قوراللىقلار بىلەن ‹‹شام ئىسلام دۆلىتى›› قوراللىقلىرىنىڭ ھۆكۈمەت ئارمىيەسىنىڭ كۈچنى مەركەزلەشتۈرۈپ ھەلەبتىكى ئۆكتىچى قوراللىقلار ۋە تېررورلۇق تەشكىلاتلارغا زەربە بېرىش پۇرسىتىدىن پايدىلىنىپ پالمىرا قەدىمىي شەھىرىنى ئىگىلىۋېلىشى ھۆكۈمەت ئارمىيەسىنىڭ سۇرىيە جەڭ مەيدانىدىكى ھازىرقى ئۈستۈنلۈكىنىڭ چەكلىك ئىكەنلىكىنى چۈشەندۈرىدۇ؛ بۇنداق ۋەزىيەتتە ئۇرۇشۇۋاتقان تەرەپلەرنىڭ سىناق خاراكتېرلىك سۆھبەتلىشىشىنى نەزەردىن ساقىت قىلغىلى بولمىسىمۇ، ھەرقايسى تەرەپلەر ھەربىي ھەرىكەت ئارقىلىق تېخىمۇ كۆپ سۆھبەت پېشكىسىغا ئېرىشىش ئۈچۈن تىرىشىشى مۇمكىن.
</S>
<S ID=68797>
 سۇرىيەدىكى ئۆكتىچى قوراللىقلارنىڭ ھەلەبنى قولدىن بېرىپ قويۇشى سۇرىيە ئۇرۇش ۋەزىيىتىگە نىسبەتەن زور بۇرۇلۇش.
</S>
<S ID=68798>
يېقىندا ئامېرىكىنىڭ سۇرىيەدىكى ئۆكتىچى قوراللىقلارغا يۈرگۈزگەن قورال ئېمبارگوسىنى بىكار قىلغانلىقىنى جاكارلىشى كىشىنى ئويغا سالىدۇ.
</S>
<S ID=68799>
 رۇسىيە ‹‹گېزىت تورى››دا يېقىندا مۇنداق كۆرسىتىلدى: ئامېرىكا سۇرىيەدىكى ئۆكتىچى قوراللىقلارغا يۈرگۈزگەن قورال ئېمبارگوسىنى بىكار قىلىشتىن بۇرۇن سۇرىيەدىكى ئۆكتىچى قوراللىقلارنى يېنىك تىپتىكى قارىغا ئېتىش قوراللىرى بىلەنلا تەمنلىگەن، ھازىر ئىتتىپاقداشلىرىنى ئېغىر پىلىموت، مىناميوت، تانكىغا قارشى گىراناتاميوت قاتارلىق ئېغىر تىپتىكى قوراللار بىلەن تەمىنلەۋاتىدۇ؛ بۇ، سۇرىيە ئۇرۇش ۋەزىيىتىدە كۆرۈنەرلىك ئۆزگىرىشنى كەلتۈرۈپ چىقىرىشى مۇمكىن.
</S>
<S ID=68800>
 رۇسىيە غەيرىي ھۆكۈمەت تەتقىقات ئورگىنى ‹‹سىياسىي بىلەن ھەربىي ئىشلارنى تەھلىل قىلىش تەتقىقات ئورنى››نىڭ مۇئاۋىن باشلىقى خىرمۇچىخىن مۇنداق دېدى: گەرچە ئامېرىكا ھازىر سۇرىيەدىكى ئۆكتىچى قوراللىقلارنى ئېلىپ يۈرۈشكە ئەپلىك ھاۋا مۇداپىئە باشقۇرۇلىدىغان بومبىسى بىلەن تەمىنلىمىگەن بولسىمۇ، ئۇلارنىڭ بۇ جەھەتتە تەۋرىنىپ قېلىش – قالماسلىقىنى يەنە كۆزىتىشكە توغرا كېلىدۇ؛ بۇنداق كىچىك تىپتىكى ھاۋا مۇداپىئە قوراللىرى بىلەن رۇسىيەنىڭ سۇرىيەدىكى 5000 مېتىر ئېگىزلىكتە ئۇچىدىغان يېڭى تىپتىكى سوقۇش ئايروپىلانلىرىغا زەربە بېرىش مۇمكىن بولمىسىمۇ، رۇسىيەنىڭ تىك ئۇچار ئايروپىلانلىرىغا ۋە كونا تىپتىكى بومباردىمانچى سوقۇش ئايروپىلانلىرىغا ھەيۋە قىلغىلى بولىدۇ.
</S>
<S ID=68801>
 بەشىر بۇنىڭدىن ئىلگىرى مۇنۇلارنى بىلدۈرگەن: ئامېرىكا ھۆكۈمىتىنىڭ بۇ قارارى سۇرىيە ھۆكۈمەت ئارمىيەسىنىڭ ھەلەب شەھىرىدىكى ھەربىي ئىلگىرىلەشلىرى بىلەن مۇناسىۋەتسىز ئەمەس، ئامېرىكا سۇرىيەدە داۋاملىق قالايمىقانچىلىق پەيدا قىلىشقا ئۇرۇنۇۋاتىدۇ، بۇ، ئامېرىكا ئىزچىل قوللىنىپ كېلىۋاتقان ئۇسۇللارنىڭ بىرى.
</S>
</TEXT>
/BODY
/DOC