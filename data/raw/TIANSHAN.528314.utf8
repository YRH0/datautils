<DOC>
<DOCID>TIANSHAN.528314</DOCID>
<HEADER>
<CLASS>خەلقئارا</CLASS>
<DATE>2016-06-15 11:26:13</DATE>
</HEADER>
<BODY>
<HEADLINE>
<S ID=30521>
ئامېرىكىنىڭ قورال – ياراغ سېتىشى تىنچلىق ئۈچۈنمۇ ياكى ئۇرۇش ئۈچۈنمۇ؟
</S>
</HEADLINE>
<TEXT>
<S ID=30522>
   شىۋېتسىيە سىتوكھولم خەلقئارا تىنچلىق تەتقىقاتخانىسى(SIPRI)نىڭ بۇ يىللىق دوكلاتىدا كۆرسىتىلىشىچە، ئامېرىكا يەنىلا دۇنيادىكى ئەڭ چوڭ ھەربىي قورال – ياراغ ئېكسپورت دۆلىتى ئىكەن. 2011 – يىلىدىن 2015 – يىلىغىچە، ئامېرىكىنىڭ ھەربىي قورال – ياراغ سېتىش مىقدارى دۇنيا ئومۇمىي قورال – ياراغ سودا مىقدارىنىڭ تەخمىنەن ئۈچتىن بىرىنى ئىگىلىگەن. 2015 – يىلىنىڭ ئاخىرى، ئامېرىكا دۆلەت مۇداپىئە خەۋپسىزلىكى ھەمكارلىق ئىدارىسىمۇ سانلىق مەلۇماتلارنى ئېلان قىلىپ مۇنداق دېدى: 2015 – يىلى ئامېرىكىنىڭ باشقا دۆلەتلەرگە ساتقان ھەربىي قورال – ياراغ سوممىسى 47 مىليارد 85 مىليون دوللارغا يېتىپ، دۇنيا بويىچە ئالدىنقى قاتاردا تۇردى، ئامېرىكا 171 دۆلەتكە قورال – ياراغ سېتىپ بەردى، بۇ سان 2014 – يىلىدىكىدىن %36 ئاشتى.
</S>
<S ID=30523>
   چوڭ ھەربىي تەشكىلاتنىڭ غايەت زور ھەربىي قورال – ياراغ سانائىتى بىلەن بىرلىشىشى تارىختا مىسلىسىز دەرىجىگە يەتتى
</S>
<S ID=30524>
   2011 – يىلىنىڭ ئاخىرى، ئاقساراي سەئۇدى ئەرەبىستان بىلەن قىممىتى 29 مىليارد 400 مىليون دوللارلىق توختام ئىمزالىغانلىقىنى ئېلان قىلدى. ئامېرىكا دۆلەت مۇداپىئە مىنىستىرلىقىنىڭ ئەمەلدارى ئەينى چاغدا مۇنداق دېگەنىدى: بۇ پىلان 2010 – يىلى 10 – ئايدا ئېلان قىلىنغان ئامېرىكىنىڭ سەئۇدى ئەرەبىستانغا 60 مىليارد دوللارلىق ھەربىي قورال – ياراغ سېتىپ بېرىش پىلانىنىڭ بىر قىسمى. مۆلچەرلىنىشىچە، بۇ سودا ئامېرىكىنى 50 مىڭدىن ئارتۇق خىزمەت پۇرسىتى بىلەن تەمىنلەيدىكەن، بۇنىڭدىن باشقا، ھەر يىلى ئامېرىكىغا 3 مىليارد 500 مىليون دوللارلىق ئىقتىسادىي ئۈنۈم يارىتىدىكەن.
</S>
<S ID=30525>
   چوڭ ھەربىي تەشكىلات ۋە غايەت زور ھەربىي قورال – ياراغ سانائىتى بىرلەشتى، بۇ ئامېرىكا تارىخىدا مىسلى كۆرۈلمىگەن ئەھۋال. ئامېرىكىنىڭ سابىق زۇڭتۇڭى ئېسىنخوۋېر ۋەزىپىسىدىن ئايرىلغان چاغدا سۆزلىگەن نۇتقىدا ئاگاھلاندۇرۇپ: ‹‹ھەربىي سانائەتنىڭ مۇرەككەپ بىرلەشمە گەۋدىسى››نىڭ تەسىرى ئىقتىساد، سىياسىي قاتارلىق ساھەلەرنى قاپلىدى، ھوقۇق دائىرىسىدىن ھالقىش ھادىسىسىنىڭ ئاپەت خاراكتېرلىك ئېشىش ۋەزىيىتى بارلىققا كەلدى ھەم داۋاملىق مەۋجۇت بولۇپ تۇرىدۇ، دېگەنىدى. ئامېرىكا ‹‹دىپلوماتىيە سىياسىتى›› ژۇرنىلىدا مۇنداق دېيىلدى: ئېسىنخوۋېر ئېيتقان ‹‹ھەربىي سانائەتنىڭ مۇرەككەپ بىرلەشمە گەۋدىسى›› ئامېرىكىنىڭ ئىجتىمائىي ۋە ئىقتىسادىي سىستېمىسى بىلەن چوڭقۇر گىرەلىشىپ كەتتى، ئۇ دۇنيادىكى ئەڭ چوڭ ئۇرۇش ماشىنىسى، شۇنداقلا تۈپ جەھەتتىن ئۇرۇشنى تۈگىتىشتە ھالقىش ئەڭ تەس بولغان ئەمەلىي كۈچ.
</S>
<S ID=30526>
   ‹‹دىپلوماتىيە ئوبزورى›› ژۇرنىلىدا ‹‹ھەربىي سانائەتنىڭ مۇرەككەپ بىرلەشمە گەۋدىسى››نىڭ تەرەققىياتى ۋە ئۆزگىرىشى توغرىسىدا مۇنداق دېيىلدى: ئۇ تەدرىجىي يۇقىرى سوممىلىق دۆلەت مۇداپىئە چىقىمىدىن نەپكە ئېرىشىدىغان ‹‹يېڭى تىپتىكى مۇرەككەپ بىرلەشمە گەۋدە››گە ئۆزگەردى، بۇلار ھەربىي ئاپپارات، ھەربىي سانائەت كەسپى، نەپكە ئېرىشىدىغان پارلامېنت ئەزالىرى ھەم ھەربىي ئىستراتېگىيە تەتقىقاتى بىلەن شۇغۇللىنىدىغان پەن تەتقىقات ئاپپاراتىدىن تەركىب تاپقان. ئۇلارنىڭ ئىچىدىكى نۇرغۇن كىشى ھەربىي مەنپەئەت گۇرۇھى ۋە ‹‹ئۇرۇش كۇلۇبى››نىڭ مۇھىم تەشكىلىي قىسمى، ئۇلار دۆلەت خەۋپسىزلىكى نامىدا كۆپچىلىكنىڭ كەڭ ئېتىراپ قىلىشىغا ئېرىشكەن. بۇنىڭ نەتىجىسى شۇكى، جەمئىيەتنىڭ ھەر بىر قىسمى ‹‹دۆلەت مۇداپىئە سىياسىتى››گە ئارىلاشقاندا، ئۇلار پائالىيىتىمىز ئامېرىكىنىڭ دۆلەت بىخەتەرلىكىنى كۈچەيتىشكە پايدىلىق، دېيىشىدۇ.
</S>
<S ID=30527>
   جۇڭگو خەلقئارا مەسىلىلەر تەتقىقات يۇرتى ئامېرىكا تەتقىقاتخانىسىنىڭ كاندىدات تەتقىقاتچىسى شېن يامېي مۇنداق دېدى: ئامېرىكىنىڭ ئىچكى ۋەزىيىتىدىن قارىغاندا، دۆلەت مۇداپىئە خامچوتى زور كۆلەمدە ئازايغان ئەھۋالدا، ئامېرىكا قورال – ياراغ ئېكسپورتى ئارقىلىق ھەربىي سانائەتنىڭ تەرەققىياتىغا، ئىش ئورنىنى كۆپەيتىشكە، خەلقئارا كىرىم – چىقىم تەڭپۇڭلۇقىنى تەڭشەشكە تۈرتكە بولدى، بۇ ئىقتىسادنى ئاشۇرۇشنىڭ ئۈنۈملۈك يولى بولۇپ قالدى. دىپلوماتىيە جەھەتتىن ئېيتقاندا، قورال سودا زەنجىرى ناھايىتى ئۇزۇن بولۇپ، قورالنىڭ دەرىجىسىنى ئاشۇرۇپ، ئۆزگەرتىپ ياساش، زاپچاس بىلەن تەمىنلەش، قوغداش، ئاسراش ۋە خادىملارنى تەربىيەلەشكە چېتىلىدۇ، ئامېرىكا بىخەتەرلىك مەھسۇلاتلىرىنى ئېكسپورت قىلىش بىلەن بىللە، قورال ئىمپورت قىلغۇچى دۆلەتلەرگە نۇرغۇن چەكلىمە قويۇپ، بىخەتەرلىك ئارقىلىق باشقىلارنىڭ ساداقىتىنى قولغا كەلتۈرىدۇ. ئامېرىكا ئۇزاقتىن بۇيان بۇ ئۇسۇلنى خەلقئارانى كونترول قىلىشنىڭ ۋاسىتىسى قىلىپ كەلدى.
</S>
<S ID=30528>
   ئوتتۇرا شەرق دۆلەتلىرى ئامېرىكىنىڭ قورال – ياراغلىرىنى سېتىۋالدى ھەم ‹‹بۇ قوراللار ئېلىپ كەلگەن ئازابلارغا چىداپ كەلدى››
</S>
<S ID=30529>
   ئامېرىكا تاراتقۇلىرىنىڭ خەۋىرىگە قارىغاندا ئوتتۇرا شەرق دۆلەتلىرىنىڭ ئامېرىكىنىڭ قورال – ياراغلىرىنى سېتىۋېلىش سوممىسى 17 مىليارد دوللاردىن ئاشىدىكەن. 2011 – يىلىدىن 2015 – يىلىغىچە، ئامېرىكىدىن قورال – ياراغ سېتىۋالغان دۆلەتلەر ئىچىدە سەئۇدى ئەرەبىستان، ئەرەب بىرلەشمە خەلىپىلىكى، ئىراق، مىسىر قاتارلىق ئوتتۇرا شەرق دۆلەتلىرى ئالدىنقى قاتاردا تۇرغان. ھالبۇكى، ئامېرىكىنىڭ 2017 – يىلىدىكى خامچوتىدا ئامېرىكىنىڭ ھەربىي ياردىمىنى قوبۇل قىلغان ئالدىنقى بەش دۆلەت ئىچىدە ئىسرائىلىيە، مىسىر، ئىيوردانىيە، ئىراقمۇ بار ئىكەن.
</S>
<S ID=30530>
   ئوتتۇرا شەرق دۆلەتلىرىنىڭ ئامېرىكىنىڭ قورال – ياراغلىرىنى زور مىقداردا سېتىۋالغانلىقى، ئامېرىكىنىڭ ياردىمىنى قوبۇل قىلغانلىقى ۋە ئۇلارنىڭ ئىچكى – تاشقى مۇناسىۋىتىدىن قارىغاندا، بۇ ئاساسلىقى ئىككى قاتلاملىق ئامىلنى ئۆز ئىچىگە ئالىدۇ، بىرىنچى، بۇنىڭدا ئامېرىكا بىلەن بولغان ئىتتىپاقداشلىق مۇناسىۋىتىنى مۇستەھكەملەش مەقسەت قىلىنغان. يېقىنقى يىللاردىن بۇيان ئىران بىلەن سەئۇدى ئەرەبىستان ئارىسىدىكى زىددىيەتنىڭ ئۈزلۈكسىز كەسكىنلىشىشى پارس قولتۇقى دۆلەتلىرىدە ئەندىشە پەيدا قىلدى، ئۇلار بىخەتەرلىك جەھەتتە داۋاملىق ئامېرىكىنىڭ ھىمايىسىگە ئېرىشىشكە مايىللاشتى. ھالبۇكى، ئامېرىكا تېررورلۇققا قارشى تۇرۇش، ئىراقنى قايتا قۇرۇش، پەلەستىن – ئىسرائىلىيە سۆھبىتى قاتارلىق ئىشلاردا ئاساسلىق ئوتتۇرا شەرق دۆلەتلىرىنىڭ قوللىشىدىن ئايرىلالمايدۇ. ئىككىنچى، بۇنىڭدا مۇداپىئە ئىقتىدارىنى كۈچەيتىپ، رايون ھەربىي تەھدىتىنى شەكىللەندۈرۈش مەقسەت قىلىنغان. ئاساسلىق ئوتتۇرا شەرق دۆلەتلىرى كۈچلۈك قوراللارنى سېتىۋېلىپ، ئۆزىنىڭ ھەربىي ئەمەلىي كۈچىنى كۈچەيتىش ئۈچۈن كۈچ چىقاردى. بولۇپمۇ ‹‹شام ئىسلام دۆلىتى›› رادىكال تەشكىلاتى قاتارلىقلار تەھدىت سېلىۋاتقان ئەھۋالدا ئاساسلىق ئوتتۇرا شەرق دۆلەتلىرىنىڭ ئۆز ھەربىي ئەمەلىي كۈچىنى كۈچەيتىش تەلىپى ناھايىتى جىددىي بولدى.
</S>
<S ID=30531>
   لېكىن ئوتتۇرا شەرق دۆلەتلىرىمۇ ئامېرىكىنىڭ قوراللىرىنىڭ بىخەتەرلىك ۋە مۇقىملىقنىڭ كاپالىتى ئەمەسلىكىنى تەدرىجىي تونۇپ يەتتى. ‹‹ۋاشىنگتون پوچتا گېزىتى››دە مۇنداق دېيىلدى: ‹‹ئامېرىكا مىسىرغا ھەقسىز ھەربىي ئاپتوموبىل بەردى، بىراق مىسىر ئامېرىكىنى بىر كاچات سالدى››. بۇ گېزىتتە مىسىردىكى يەرلىك تاراتقۇلارنىڭ سۆزى نەقىل كەلتۈرۈلۈپ مۇنداق دېيىلدى: ئوباما ھۆكۈمىتى بۇ يىل مىسىرغا قىممىتى 1 مىليارد 300 مىليون دوللارلىق ھەربىي قورال – ياراغ بەردى، لېكىن مىسىر ھەربىي دائىرىلىرى يەنىلا ئامېرىكىغا ئىشەنمىدى، ‹‹مىسىر غەربنىڭ ئوتتۇرا شەرقنى پارچىلاش سۇيىقەستىگە تاقابىل تۇرۇشى زۆرۈر››، مۇشۇنىڭغا ئوخشاش ئەندىشىلەر مىسىرنى تېخىمۇ ئېھتىياتچان قىلىپ قويدى.
</S>
<S ID=30532>
   ئامېرىكا لوگېس ئۇنىۋېرسىتېتى ئوتتۇرا شەرق تەتقىقات مەركىزىنىڭ مۇدىرى توبى جونىس ئوتتۇرا شەرق رايونىدىكى پارس قولتۇقى دۆلەتلىرىنى ‹‹ئالتۇن دۆلەتلىرى››گە ئوخشىتىدۇ. بۇنىڭ سەۋەبى، غەربتىكى ھەربىي قورال – ياراغ سودىگەرلىرى ۋە ھۆكۈمەتلەرنىڭ نەزەرىدە، پارس قولتۇقى دۆلەتلىرى غايەت زور بايلىققا ئىگە بولۇپلا قالماستىن، يەنە غايەت زور قىزغىنلىق بىلەن قىممەتلىك قوراللارنى سېتىۋالدى. نېفىت باھاسىنىڭ تىراگېدىيە خاراكتېرلىك تۆۋەنلىشى ئوتتۇرا شەرق دۆلەتلىرىدە كۈچلۈك خەۋپ – خەتەر تۇيغۇسى پەيدا قىلدى، ئۇنىڭ ئۈستىگە ‹‹شام ئىسلام دۆلىتى›› رادىكال تەشكىلاتى پەيدا قىلغان داۋالغۇشتا، ئوتتۇرا شەرق دۆلەتلىرى ئېغىر يۈكنى كۆتۈرۈشكە بەرداشلىق بېرەلمىدى. ئامېرىكا خەلقئارا ئىستراتېگىيەلىك تەتقىقات مەركىزى دۆلەت مۇداپىئە سانائىتى تەتقىقات گۇرۇپپىسىنىڭ مۇدىرى ئاندرېۋ خۇنتېر مۇنداق دېدى: بۇ ھال ئوتتۇرا شەرق دۆلەتلىرىنى چىقىم خامچوتىدا دۆلەت مۇداپىئە چىقىمىنى ئالدىن ئويلىشىدىغان قىلىپ قويدى.
</S>
<S ID=30533>
   مىسىر قاھىرە ئۇنىۋېرسىتېتى سىياسەت فاكۇلتېتىنىڭ پىروفېسسورى ھەسەن نەفا مۇنداق دېدى: ئوتتۇرا شەرق رايونىدا رايون ئىچىدىكى مۇھىم دۆلەتلەرنىڭ ھەربىي ھازىرلىقلارنى كېڭەيتىش ۋەزىيىتى يەنىلا داۋاملىشىۋاتىدۇ، رايون توقۇنۇشىنىڭ داۋاملىشىشى، تېررورىزمنىڭ خالىغانچە قىرغىن قىلىشى قاتارلىق ئامىللاردىن باشقا، ئامېرىكا يەنە زىددىيەتلەرنى تېخىمۇ كەسكىنلەشتۈرۈش رولىنى ئوينىدى. ‹‹ئامېرىكا ئوتتۇرا شەرقتىكى داۋالغۇشتىن ئۈزلۈكسىز پايدىلىنىپ، ئۆزىنىڭ ھەميېنىنى تولدۇرۇۋاتىدۇ، ئوتتۇرا شەرقتىكى كىشىلەر بولسا بۇ قوراللار ئېلىپ كەلگەن ئازابلارغا چىداپ كېلىۋاتىدۇ››.
</S>
<S ID=30534>
   ئاسىيا – تىنچ ئوكيان رايونىنىڭ بىخەتەرلىكىگە بولغان ئەندىشە ۋە خاتا ھۆكۈم رايون، دۆلەتلەرنىڭ ھەربىي قورال – ياراغلارنى سېتىۋېلىش ئارزۇسىنى كۈچەيتىۋەتتى
</S>
<S ID=30535>
‏   SIPRIنىڭ ئىستاتىستىكىسىغا قارىغاندا، ئاسىيا ۋە ئوكيانىيە رايونىمۇ ئامېرىكىنىڭ ھەربىي قورال – ياراغلىرىنى كۆپلەپ سېتىۋالغان. بۇلارنىڭ ئىچدە كورېيە، ئاۋسترالىيە، جۇڭگو تەيۋەن، ھىندىستان ۋە سىنگاپور قاتارلىقلار ئالدىنقى ئوننىڭ ئىچىدە بار. 2011 – يىلىدىن 2015 – يىلىغىچە، بۇ رايوننىڭ قورال – ياراغ ئىمپورت ئومۇمىي سوممىسى دۇنيا ئومۇمىي سوممىسىنىڭ %46ىنى ئىگىلىگەن، بۇنىڭ ئىچىدە ھىندىستان ئالدىنقى ئورۇندا بولۇپ، دۇنيا ھەربىي قورال – ياراغ سودىسى ئىمپورت سوممىسىنىڭ %14ىنى ئىگىلەيدۇ.
</S>
<S ID=30536>
   تەھلىلچى مۇنداق دېدى: ئاسىيا – تىنچ ئوكيان رايونىنىڭ جىددىي ۋەزىيىتىنىڭ تېخىمۇ كەسكىنلىشىشى رايون ئىچىدىكى دۆلەتلەرنىڭ ھەربىي ئىشلارنى زامانىۋىلاشتۇرۇشقا زور مەبلەغ سېلىشىنى ئىلگىرى سۈردى. مەسىلەن: ۋىيېتنام 2006 – يىلىدىن 2010 – يىلىغىچە دۇنيا بويىچە 43 – ئورۇندىكى ھەربىي قورال – ياراغ ئىمپورت دۆلىتى ئىدى، لېكىن 2011 – يىلىدىن 2015 – يىلىغىچە بىر سەكرەپلا 8 – ئورۇنغا ئۆتۈپ، ھەربىي قورال – ياراغ ئىمپورت مىقدارى %699 ئاشتى.
</S>
<S ID=30537>
‏   SIPRI ھەربىي قورال – ياراغ ۋە ھەربىي چىقىم تۈرىنىڭ ئالىي دەرىجىلىك تەتقىقاتچىسى سىمون ۋىسمان مۇنداق دېدى: ئاسىيا – تىنچ ئوكيان دۆلەتلىرىنىڭ ھەربىي قورال – ياراغ سېتىۋېلىش مىقدارىنىڭ ئېشىشىغا ئاسىيا – تىنچ ئوكيان رايونىدىكى كۆپ قىسىم دۆلەتلەرنىڭ تەرەققىيات مەزگىلىدە تۇرۇۋاتقانلىقى سەۋەب بولغاچقا، ھەربىي ئىشلار سانائىتى ئاساسىمۇ قەدىمىنى تىرىشىپ تېزلىتىۋاتىدۇ. بۇنىڭدىن باشقا، بۇ، بۇ دۆلەتلەرنىڭ رايون بىخەتەرلىكىگە بولغان ئەندىشىسىنى ئەكس ئەتتۈرىدۇ.
</S>
<S ID=30538>
   شېن يامېي مۇنداق دېدى: ئاسىيا – تىنچ ئوكيان رايونىدا، ئامېرىكا ئىتتىپاقداشلىق مۇناسىۋىتىنى كۈچەيتىپ، يېڭى ھەمراھلىرى بىلەن بىخەتەرلىك ھەمكارلىقى جەھەتتە يېقىنلىشىپ، ھەربىي مانېۋىر قېتىم سانى ۋە كۆلىمىنى ئاشۇردى ھەم تىغ ئۇچىنى شەرقىي دېڭىز، نەنخەي دېڭىزى قاتارلىق رايونلارغا قاراتتى. ھىندىستان ۋە ۋىيېتنام بارغانسېرى ئامېرىكىنىڭ ھەربىي قورال – ياراغلارنى سېتىش بازىرىنى كېڭەيتىشتىكى يېڭى يارقىن نۇقتىسى بولۇپ قالدى. ئامېرىكىنىڭ قۇتراتقۇلۇق قىلىپ رايون ۋەزىيىتىنى جىددىيلەشتۈرۈشى ياپونىيە، فىلىپپىن، ۋىيېتنام قاتارلىق دۆلەتلەرنىڭ خاتا ھۆكۈمىنى كەسكىنلەشتۈرۈپ، ئۇلاردا ئامېرىكىنىڭ قورال – ياراغلىرىغا زور دەرىجىدە يۆلىنىۋېلىش ھالىتىنى پەيدا قىلىپ، قوشنا دۆلەتلەرگە ئىشەنمەسلىك كەيپىياتىنى كۈچەيتىپ، رايون ۋەزىيىتىدە مۇقىمسىزلىق ئامىللىرىنى پەيدا قىلدى.
</S>
<S ID=30539>
‹‹خەلق گېزىتى››دىن ئېلىندى
</S>
</TEXT>
/BODY
/DOC