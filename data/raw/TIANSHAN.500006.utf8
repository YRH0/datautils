<DOC>
<DOCID>TIANSHAN.500006</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-02-21 14:08:43</DATE>
</HEADER>
<BODY>
<HEADLINE>
<S ID=13654>
‏ئاپتونوم رايونىمىزدىن تۆت كەنت ئەڭ گۈزەل ئىستىراھەت كەنتلىرى تىزىملىكىگە كىرگۈزۈلدى
</S>
</HEADLINE>
<TEXT>
<S ID=13655>
    يېزا ئىگىلىك مىنىستىرلىقى ئېلىمىزنىڭ 2015 – يىللىق ئەڭ گۈزەل ئىستىراھەت كەنتلىرى تىزىملىكىنى ئېلان قىلغاندا، ئاپتونوم رايونىمىزدىن تۆت كەنت بۇ شەرەپكە نائىل بولدى.
</S>
<S ID=13656>
بۇنىڭ ئىچىدە، ئىلى ئوبلاستىدىن غۇلجا شەھىرىنىڭ دادامتۇ يېزىسى بۇلاق دادامتۇ كەنتى، غۇلجا ناھىيەسىنىڭ ئۇچئۇن خۇيزۇ يېزىسى ئۇچئۇن كەنتى، تېكەس ناھىيەسىنىڭ قارادالا بازىرى چوڭقۇشتاي كەنتى ‹‹ئەڭ گۈزەل ئىستىراھەت كەنتى›› دېگەن نامغا ئېرىشتى.
</S>
<S ID=13657>
    بۇلاق دادامتۇ كەنتىنىڭ سېھرىي كۈچى
</S>
<S ID=13658>
    يېقىنقى بىر نەچچە يىلدىن بۇيان غۇلجا شەھىرىنىڭ دادامتۇ يېزىسى بۇلاق دادامتۇ كەنتىگە كېلىدىغان ساياھەتچىلەر كۆپەيدى.
</S>
<S ID=13659>
بۇ كەنتتىكى شەۋكەت ئابلەت بىلەن گۈلمىرە ئابدۇمۆمىن ئەر – خوتۇننىڭ يەرلىك قېتىقى ۋە ماروژنىسىنىڭ خېلى داڭقى بار.
</S>
<S ID=13660>
ئەتىگەندىلا مەھەللە دوقمۇشىغا ئىككى ئاپتوبۇس كېلىپ توختاپ، ئاپتوبۇستىن 70كە يېقىن ساياھەتچى چۈشتى.
</S>
<S ID=13661>
كەنت مەركىزىدىكى خىش – بېتون قۇرۇلمىلىق شىپاڭ، ئۈزۈم باراڭلىق يول، يول بويىدىكى ئىلى ئۇيغۇرلىرىنىڭ مەدەنىيىتى، ئۆرپ – ئادىتى، ئىشلەپچىقىرىش جەريانى ئەكس ئەتتۈرۈلگەن كۆرگەزمىخانا قاتارلىقلار ساياھەتچىلەرنى ئالاھىدە جەلپ قىلدى.
</S>
<S ID=13662>
ساياھەتچىلەر يەنە دېھقانلارنىڭ ئۆيلىرىگە كىرىپ، ئىلى ئۇيغۇرلىرىنىڭ تۇرمۇشى بىلەن تونۇشۇپ، چوڭقۇر تەسىراتقا ئىگە بولدى.
</S>
<S ID=13663>
مەھەللىلەرنى ئايلىنىپ ھارغان ساياھەتچىلەر سەگىدەش ئۈچۈن شەۋكەت ئابلەتنىڭ دۇكىنى ئالدىدىكى سايىۋەن ئاستىغا يىغىلدى.
</S>
<S ID=13664>
يەرلىك قېتىق، ماروژنى ساياھەتچىلەرنىڭ ھاردۇقىنى چىقاردى.
</S>
<S ID=13665>
گۈلمىرەنىڭ قىزغىن مۇلازىمىتى ۋە ئۆزى پىشۇرغان پىشۇرۇقلىرى ئۇلارنىڭ ئىشتىھاسىنى ئاچتى.
</S>
<S ID=13666>
    بۇ يەردە شەۋكەت، گۈلمىرەگە ئوخشاش ئوقەت قىلىۋاتقان ئەر – خوتۇنلار خېلى كۆپ. قۇدرەت تۇرسۇن، نۇربان ئىسرائىل ئەر – خوتون ئۈچ يىل ئىلگىرى قوشنا كەنتتە ئولتۇراتتى.
</S>
<S ID=13667>
بۇلاق دادامتۇ كەنتى ئىلى ئۇيغۇرلىرىنىڭ مەدەنىيەت، ئۆرپ – ئادەت كەنتى قىلىپ قۇرۇلغاندىن كېيىن، ئۇلار بۇ كەنتكە كۆچۈپ كېلىپ، 100 كىۋادرات مېتىرلىق يېڭى ئۆي سېتىۋېلىپ، ئۆيىنى ئىلى ئۇيغۇرلىرىنىڭ ئۆي بېزەش ئۇسلۇبى، ئۆرپ – ئادىتى بويىچە بېزەپ، سەھرا ئارامگاھى ئاچتى.
</S>
<S ID=13668>
ساياھەتچىلىكنىڭ جانلىنىشغا ئەگىشىپ، قۇدرەت تۇرسۇننىڭ سودىسىمۇ ياخشىلاندى.
</S>
<S ID=13669>
ھويلىسى كەنتنىڭ مەدەنىيەت ھويلىسى قىلىپ بېكىتىلىپ، ئاممىغا ئەدەبىيات – سەنئەت نومۇرلىرىنى كۆرسىتىدىغان سورۇنغا ئايلاندى.
</S>
<S ID=13670>
ساياھەتچىلەر بۇ ھويلىدا ئىلى ئۇيغۇرلىرىنىڭ ئەدەبىيات – سەنئىتى ۋە يېمەك – ئىچمەك مەدەنىيىتىدىن ھۇزۇرلاندى.
</S>
<S ID=13671>
    شەۋكەت ئابلەت بىلەن گۈلمىرە ئابدۇمۆمىن مۇنداق دېدى: ساياھەتچىلەر كۆپەيگەندە كۈنىگە ئوتتۇرا ھېساب بىلەن 200 گە يېقىن ساياھەتچىنى كۈتۈۋالىمىز، كۈندە ئاز دېگەندە 2000 يۈەن كىرىم قىلىمىز.
</S>
<S ID=13672>
قىشتا ساياھەتچىلەر كۆپ بولمىسىمۇ، سودىمىز يەنىلا يامان ئەمەس.
</S>
<S ID=13673>
ھەر يىلى 50 مىڭ يۈەن كىرىم قىلىمىز.
</S>
<S ID=13674>
    نۇربان ئىسرائىل مۇنداق دېدى: ئارامگاھىمىزدا يەرلىك ئالاھىدىلىككە ئىگە تائاملارنى چىقىرىپ، ساياھەتچىلەرنىڭ ياقتۇرۇشىغا ئېرىشتۇق.
</S>
<S ID=13675>
كەنتمۇ تىجارىتىمىزنى كېڭەيتىش ئۈچۈن 30 مىڭ يۈەنگە يېقىن مەبلەغ ياردەم قىلىپ، 60 كىۋادرات مېتىرلىق ئىككى ئېغىزلىق ئۆي سېلىپ بەردى.
</S>
<S ID=13676>
ھازىر يىللىق كىرىمىمىز 30 مىڭ يۈەندىن ئاشىدۇ.
</S>
<S ID=13677>
    غۇلجا شەھىرىنىڭ دادامتۇ يېزىسى ئۇيغۇرلارنىڭ مەدەنىيەت ئالاھىدىلىكىنى نامايان قىلىش، خاسلىقىنى گەۋدىلەندۈرۈش، ئەنئەنىۋى مەدەنىيەتكە ۋارىسلىق قىلىپ، دەۋر روھىنى ئەكس ئەتتۈرۈش ئۈچۈن، بىر قانچە يىلدىن بۇيان ئىلى ئۇيغۇرلىرىنىڭ مەدەنىيىتىنى قېزىش، رەتلەش خىزمىتىنى پۇختا قانات يايدۇرۇپ، 2013 – يىلى بۇلاق دادامتۇ كەنتىنى ئىلى ئۇيغۇرلىرىنىڭ تۇرمۇش، ئىشلەپچىقىرىش، ئۆرپ – ئادىتى ئەكس ئەتتۈرۈلگەن مەدەنىيەت كەنتى قىلىپ قۇرۇپ چىقىپ، كۆزنەك جايغا ئايلاندۇردى.
</S>
<S ID=13678>
700 مىڭ يۈەن مەبلەغ سېلىپ، ئىلى ئۇيغۇرلىرىنىڭ ئۆرپ – ئادەت، مەدەنىيەت كۆرگەزمىخانىسىدىن ئىككىنى سالدى، ئوبراز ھەيكىلىدىن تۆتنى ياسىدى.
</S>
<S ID=13679>
جياڭسۇ ئۆلكىسى نەنجىڭ شەھىرىنىڭ ياردىمىدە، ئەمىن تاپقۇزۇپ، خەلقنى بېيىتىش قۇرۇلۇشىنى چىڭ تۇتۇپ، 469 يۈرۈش يەر تەۋرەشكە چىداملىق ئۆي سالدى.
</S>
<S ID=13680>
بۇ ئۆيلەردە ئىلى ئۇيغۇرلىرىنىڭ تۇرمۇش، مەدەنىيەت ئامىللىرى ئەكس ئەتتۈرۈلدى.
</S>
<S ID=13681>
كەنت يوللىرىنى قاتتىقلاشتۇردى. 2.8 كىلومېتىرلىق تاشئۆستەڭ ياسىدى، مەھەللە ۋە كوچا بويلىرىغا مېۋىلىك كۆچەت تىكتى ۋە گۈل – گىياھ ئۆستۈردى.
</S>
<S ID=13682>
1 مىليون يۈەن مەبلەغ سېلىپ، كەنتكە كىرىش ئېغىزىغا دەرۋازا ۋە باراڭلىق سەيلىگاھ ياسىدى.
</S>
<S ID=13683>
150 مىڭ يۈەن مەبلەغ سېلىپ، يېمەك – ئىچمەك مەدەنىيىتى ئاساس قىلىنغان سەھرا ئارامگاھلىرىنى ئاچتى.
</S>
<S ID=13684>
ئەل ئىچى سەنئەتكارلىرىدىن سەنئەت ئۆمىكى تەشكىللەپ، يەرلىك ئالاھىدىلىككە ئىگە سەنئەت نومۇرلىرىنى قايتىدىن رەتلەپ، مىللىي مەدەنىيەتنىڭ سېھرىي كۈچىنى نامايان قىلدى.
</S>
<S ID=13685>
كەنتنىڭ ئاپتونوم رايون دەرىجىلىك ئېكولوگىيە كەنتى بولغانلىقىدەك ئەۋزەللىكىدىن پايدىلىنىپ، ‹‹ۋاڭدا كۆكتاتچىلىق باغچىسى››، ‹‹تىنچلىق كۆكتاتچىلىق مەيدانى››دىن ئىبارەت ئىككى سەھرا ئىستىراھەت باغچىسىنى بەرپا قىلىپ، ئېكولوگىيە ساياھەتچىلىكىنى جانلاندۇردى.
</S>
<S ID=13686>
بۇنىڭ بىلەن كەنتتىكى 100گە يېقىن دېھقان ساياھەتچىلىك بىلەن شۇغۇللىنىپ، يىلىغا 6000دىن ئارتۇق ساياھەتچىنى كۈتۈۋېلىپ، كىشى بېشى كىرىمىنى 1000 يۈەندىن ئاشۇردى.
</S>
<S ID=13687>
    ‹‹گۈل›› يۇرتىنىڭ ئۆزگىچە پۇرىقى
</S>
<S ID=13688>
    توخۇ گۆشى قوردىقى، پوشكال، شېكەرلىك ھورنان، بىر ئىستاكان دەملەنگەن چاي، بۇلار غۇلجا ناھىيەسىنىڭ ئۇچئۇن خۇيزۇ يېزىسى ئۇچئۇن كەنتىنى يىراق – يېقىنغا تونۇتقان ئېسىل نازۇ نېمەتلەر بولۇپ قالدى.
</S>
<S ID=13689>
بۇ كەنتتە خۇيزۇلار كۆپرەك ئولتۇراقلاشقان بولۇپ، خۇيزۇ مىللىتىنىڭ تۇرمۇش، ئىشلەپچىقىرىش جەھەتتىكى ئالاھىدىلىكى روشەن ئەكس ئېتىپ تۇرىدۇ.
</S>
<S ID=13690>
بۇ كەنتنىڭ يەنە ‹‹گۈل يۇرتى›› دېگەن نامىمۇ بار.
</S>
<S ID=13691>
    ئۇچئۇن خۇيزۇ يېزىسى يېقىنقى يىللاردىن بۇيان ئۇچئۇن كەنتىنىڭ قويۇق ئۆرپ – ئادەت، مەدەنىيەت ئالاھىدىلىكىدىن، شۇنداقلا غۇلجا – دۆڭمازار يۇقىرى سۈرئەتلىك تاشيولى ۋە كۈنەس قاتارلىق شەرقىي بەش ناھىيە بىلەن غۇلجا شەھىرى ئوتتۇرىسىدىكى ئۆتۈشمە يول بويىغا جايلاشقانلىقىدەك ئەۋزەللىكىدىن پايدىلىنىپ، سەھرا ساياھەتچىلىكىنى زور كۈچ بىلەن يولغا قويدى.
</S>
<S ID=13692>
ئەل ئىچى مەدەنىيەت بايلىقلىرىنى قېزىپ ۋە بىر قىسىم مەدەنىيەت ئامىللىرىنى رەتلەپ، خەلق سەنئەتكارلىرىنى تەشكىللەپ، ‹‹گۈل›› سەنئەت ئەترىتىنى قۇرۇپ، يېمەك – ئىچمەك مەدەنىيىتى بىلەن ئەدەبىيات – سەنئەت پائالىيەتلىرىنى بىرلەشتۈردى.
</S>
<S ID=13693>
ئولتۇراق رايوننى خۇيزۇ مىللىتىنىڭ مەدەنىيەت ئالاھىدىلىكى بويىچە لايىھەلەپ، مىللىي خاسلىقنى گەۋدىلەندۈردى.
</S>
<S ID=13694>
سەھرا ئارامگاھلىرىنى ئالدى ھويلا، ئارقا ھويلا شەكلىدە لايىھەلەپ، ئالدى ھويلىغا كۆكتات، گۈل – گىياھ تېرىسا، ئارقا ھويلىدا توخۇ، بۆدۈنە، ئۈنچە توخۇ، كۈركە توخۇ قاتارلىق ئۆي قۇشلىرىنى بېقىپ، قويۇق يېزا تۇرمۇشىنى ئەكس ئەتتۈردى.
</S>
<S ID=13695>
سەھرا ئارامگاھ رايونىغا كىرىش ئېغىزىغا 280 مېتىر ئۇزۇنلۇقتا ئۈزۈم بارىڭى، 2300 كىۋادرات مېتىرلىق كۆڭۈل ئېچىش ئورنى، 1800 كىۋادرات مېتىرلىق ئۆرپ – ئادەت، مەدەنىيەت مۇزېيى ياسىدى.
</S>
<S ID=13696>
55 دېھقاننى سەھرا ساياھەتچىلىك كەسپى بويىچە تەربىيەلەپ، ھەر بىر ئائىلىدە بىردىن ئىككىگىچە ئۆزگىچە تەمدىكى تائام بولۇشنى ئىشقا ئاشۇرۇپ، ئارامگاھلارنىڭ دەرىجىسىنى ئۆستۈردى.
</S>
<S ID=13697>
كەنتنىڭ يىللىق ساياھەتچىلىك كىرىمى 5 مىليون 500 مىڭ يۈەنگە يېتىپ، ساياھەتچىلىك دېھقانلار كىرىمىنى ئاشۇرۇشتىكى مۇھىم كەسىپكە ئايلاندى.
</S>
<S ID=13698>
كەنتتە 300دىن ئارتۇق ئىش ئورنى ھازىرلىنىپ، 200گە يېقىن ئايالغا ئۆز ئالدىغا ئىگىلىك تىكلەش، ئىشقا ئورۇنلىشىش پۇرسىتى يارىتىلدى.
</S>
<S ID=13699>
بۇنىڭ بىلەن بۇلتۇر دېھقان – چارۋىچىلارنىڭ كىشى بېشى كىرىمى 604 يۈەن كۆپەيدى.
</S>
<S ID=13700>
    قەدىمىي ئۆتەڭدىكى ئۆزگىچە ساياھەتچىلىك
</S>
<S ID=13701>
    تېكەس ناھىيەسىنىڭ قارادالا بازىرى چوڭقۇشتاي كەنتى ناھىيە بازىرىدىن 90 كىلومېتىر يىراقلىقتا بولۇپ، بۇ كەنتتە 300دىن ئارتۇق ئائىلە، 1700دىن ئارتۇق نوپۇس بار.
</S>
<S ID=13702>
كەنت 2010 – يىلى 12 – ئاينىڭ 13 – كۈنى ‹‹جۇڭگو تارىخىي مەدەنىيەت كەنتى›› دېگەن نامغا ئېرىشتى، 2012 – يىلى تۇنجى بولۇپ ‹‹جۇڭگو ئەنئەنىۋى كەنت›› تىزىملىكىگە كىرگۈزۈلدى، 2015 – يىلى ‹‹جۇڭگو سەھرا ساياھەتچىلىكىدىكى نەمۇنىلىك كەنت›› دېگەن شەرەپكە ئېرىشتى.
</S>
<S ID=13703>
    قارادالا بازىرى يېقىنقى يىللاردىن بۇيان چارۋىچىلارنى 2 –، 3 – كەسىپ بىلەن شۇغۇللىنىشقا يېتەكلەپ، تەبىئىي ئەۋزەللىكلەردىن پايدىلىنىپ، كەنتنىڭ ئۇل ئەسلىھەسىنى ياخشىلاپ ۋە ئۆزگەرتىپ، ئەنئەنىۋى مەدەنىيەتنى ساقلاش ۋە قوغداش ئاساسىدا سەھرا ساياھەتچىلىكىنى يولغا قويدى.
</S>
<S ID=13704>
ئەنئەنىۋى مەدەنىيەت پۇرىقى بىر قەدەر كۈچلۈك بولغان ياغاچ قۇرۇلمىلىق ئۆيلەرنى قايتىدىن رېمونت قىلىپ ياسىدى.
</S>
<S ID=13705>
يول، قاتناش شارائىتىنى ياخشىلاپ، ساياھەتچىلەرنى كۆپلەپ جەلپ قىلدى.
</S>
<S ID=13706>
بۇنىڭ بىلەن كەنتتىكى 23 ئائىلە ئائىلە ساياھەتچىلىكى بىلەن شۇغۇللىنىپ، يىلىغا 5000غا يېقىن ساياھەتچىنى كۈتۈۋېلىپ، كىشى بېشى كىرىمىنى 20 مىڭ يۈەنگە يەتكۈزدى.
</S>
<S ID=13707>
    كەنت پارتىيە ياچېيكىسىنىڭ شۇجىسى ئېركىن تۇردىباي مۇنداق دېدى: كەنتىمىزدىكى ياغاچ قۇرۇلمىلىق ئۆيلەر ئىلى ۋادىسى بويىچە بىردىنبىر مۇكەممەل ساقلانغان ئۆيلەر بولۇپ، خاسلىققا ئىگە، بەزى ئۆيلەرنىڭ تارىخى 100 يىلدىن ئاشىدۇ.
</S>
<S ID=13708>
بۇ ئۆيلەرنىڭ تارىخىي مەدەنىيەت قىممىتى ۋە تەتقىقات قىممىتى يۇقىرى.
</S>
</TEXT>
/BODY
/DOC