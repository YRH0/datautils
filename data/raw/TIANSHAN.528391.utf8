<DOC>
<DOCID>TIANSHAN.528391</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-15 17:09:14</DATE>
</HEADER>
<BODY>
<HEADLINE>
<S ID=30568>
قەشقەر يېڭىشەھەر ناھىيەسىدىكى دېھقانلار باقمىچىلىقتىن ھاللاندى
</S>
</HEADLINE>
<TEXT>
<S ID=30569>
  سابىرجان سىيىت خەۋەر قىلىدۇ: قەشقەر يېڭىشەھەر ناھىيەسى يېقىنقى يىللاردىن بۇيان زامانىۋى، سىرتقا يۈزلەنگەن چارۋىچىلىقنى تەرەققىي قىلدۇرۇشنى نىشانلاپ، چارۋىچىلىقنى ھويلا – ئاران ئىگىلىكى بىلەن زىچ بىرلەشتۈرۈپ، چارۋا مال نەسلىنى ياخشىلاشنى تېزلىتىپ، چارۋىچىلىق ئۈنۈمى ۋە باقمىچىلارنىڭ كىرىمىنىڭ ئېشىشىغا كاپالەتلىك قىلدى.
</S>
<S ID=30570>
   قەشقەر يېڭىشەھەر بازىرىنىڭ كونابازار كەنتىدىكى ‹‹تۆھپە›› باقمىچىلىق فېرمىسى 2013 – يىلى قۇرۇلغان بولۇپ، فېرما ئۈچ يىلدا تەرەققىي قىلىپ كالا، قوي، ئېشەكنى ئاساس، بۇغا، تۆگە، كەپتەرنى قوشۇمچە قىلغان ئىستېرېئولۇق باقمىچىلىق بازىسىغا ئايلاندى. بارىن يېزىسىنىڭ چوڭ قېچېچى كەنتىدىكى مۇھەممەدتۇرسۇن ئىبراھىم ئەنئەنىۋى باقمىچىلىقتىن نەپ ئالغاندىن كېيىن، ئالاھىدە باقمىچىلىق ئۈستىدە ئىزدىنىپ، 12 نەسىللىك سېغىن كالا بېقىپ، كۈندە 110 كىلوگىرام سۈت ساتالايدىغان بولدى ھەم سۈتچىلىكتىن قىلغان يىللىق كىرىمىنى 20 مىڭ يۈەندىن ئاشۇردى.
</S>
<S ID=30571>
   بۇ ناھىيە يېقىنقى يىللاردىن بۇيان سوتسىيالىستىك يېڭى يېزا قۇرۇلۇشى ۋە ھويلا – ئاران ئىگىلىكىگە بىرلەشتۈرۈپ، قىرغاۋۇل، كەپتەر قاتارلىق ئالاھىدە ئۆي قۇشلىرى باقمىچىلىقىنى ئاساس قىلغان سېلىنما ئاز كېتىدىغان، تېز ئۈنۈم كۆرۈلىدىغان تۈرلەرنى تەرەققىي قىلدۇردى، باقمىچى ئائىلىلەرنى تېخنىكىلىق تەربىيەلەشنى چىڭ تۇتۇپ، ئۇلارنىڭ باقمىچىلىق جەريانىدىكى تېخنىكىلىق قىيىنچىلىقلىرىنى ھەل قىلىشىغا ياردەم بەردى. يامانيار يېزىسىنىڭ سۈبخاناللا كەنتىدىكى مۇھەممەدتۇرسۇن ھوشۇر كالا، قوي ۋە كەپتەر، توخۇ باقمىچىلىقى بىلەن شۇغۇللانغىلى ئون يىلدىن ئاشقان بولۇپ، قوتان ئورنى كىچىك بولغاچقا، كېڭەيتىشكە ئامال قىلالمىغانىدى. يېزا، كەنت رەھبەرلىرى ئۇنىڭ ئەھۋالىنى ئۇققاندىن كېيىن، كالا، قويلىرىنىڭ نەسلىنى ياخشىلىشىغا ياردەم قىلدى، چارۋىچىلىق تېخنىكلىرىنى ئەۋەتىپ، چارۋىلاردىكى يۇقۇملۇق كېسەلنىڭ ئالدىنى ئېلىش، چارۋا ۋە ئۆي قۇشلىرىنىڭ قۇرۇلمىسىنى تەڭشەشكە تېخنىكىلىق يېتەكچىلىك قىلدۇردى، يېڭى يېزا قۇرۇلۇشى بويىچە ئۈلگە نۇقتىسىدىن ئۇنىڭغا قوتان ئورنى ھەل قىلىپ بەردى. نەتىجىدە ئۇ بىر مو يەرگە قوتان سېلىپ، تېخىمۇ كۆپ قوي، كالا بېقىش شارائىتىغا ئېرىشتى.
</S>
<S ID=30572>
   ھازىر ناھىيەدە باقمىچىلىق كىچىك رايونى 103كە، ئۆي قۇشلىرى باقمىچىلىق ئائىلىسى 800گە، كالا باقمىچىلىق ئائىلىسى 600گە، قوي باقمىچىلىق ئائىلىسى 2000غا يەتتى. شەھەر ئەتراپى باقمىچىلىقى تەرەققىي قىلىپ، باقمىچىلارنىڭ مەبلەغ سېلىنمىسى ئېشىپ، كۆلەملىك باقمىچىلىق فېرمىلىرى تېز كۆپەيدى. 5 – ئاينىڭ ئاخىرغىچە ناھىيەدىكى چارۋا مال 863 مىڭغا، ئۆي قۇشلىرى 2 مىليون 400 مىڭغا يەتتى.
</S>
<S ID=30573>
‏
</S>
</TEXT>
/BODY
/DOC