<DOC>
<DOCID>TIANSHAN.516377</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-04-12 13:21:19</DATE>
</HEADER>
<BODY>
<HEADLINE>
<S ID=24770>
كوپىراتىپتىن ‹‹كۆكلىگەن››لەر
</S>
</HEADLINE>
<TEXT>
<S ID=24771>
  نىلقا ناھىيەسىنىڭ كېلەڭ يېزىسىغا يېقىندا بارغىنىمدا، بۇ يېزىدىكى ‹‹شۈنمىن›› ئات، كالا، قوي باقمىچىلىق كەسپىي ھەمكارلىق كوپىراتىپىنىڭ باشلىقى لى شيۇيىڭ مۇنداق دېدى: يېزىدىكى نامرات ئائىلىلەر نامراتلارنى يۆلەش – ئېچىش تۈر مەبلىغى ئارقىلىق سېتىۋالغان كالا، قويلىرىنى باقمىچىلىق كەسپىي ھەمكارلىق كوپىراتىپىمىزغا ۋاكالىتەن بېقىشقا بەردى، ئۇلار ھەر يىلى بەلگىلىك پايدىغا ئېرىشىدۇ، ئۆزلىرى سىرتقا چىقىپ ئىشلىسىمۇ بولىدۇ، بۇ ئۇسۇل ئارقىلىق باقمىچىلىقنى كۆلەملەشتۈرگىلى، نامرات ئائىلىلەرنىڭ كىرىمىنى كۆپەيتكىلى بولىدۇ.
</S>
<S ID=24772>
   ئات، كالا، قوي باقمىچىلىقى كېلەڭ يېزىسىنىڭ تۈۋرۈك كەسىپلىرىنىڭ بىرى. بۇ يېزا باقمىچىلىق تەرەققىياتىنى تېزلىتىش ئۈچۈن 2014 – يىلى ‹‹شۈنمىن›› ئات، كالا، قوي باقمىچىلىق كەسپىي ھەمكارلىق كوپىراتىپىنى قۇردى.
</S>
<S ID=24773>
بۇ ھەمكارلىق كوپىراتىپى ‹‹ھەمكارلىق كوپىراتىپى+بازا+ دېھقانلار›› ئەندىزىسىنى قوللىنىپ، زامانىۋى باقمىچىلىق تېخنىكىسىدىن پايدىلىنىپ، باقمىچىلىقنى كۆلەملەشتۈرۈپ، چارۋىلارنىڭ نەسلىنى ياخشىلىدى.
</S>
<S ID=24774>
   ھەمكارلىق كوپىراتىپى شۇ جايدىكى نامرات ئائىلىلەرنىڭ كىرىمىنى كۆپەيتىش ئۈچۈن نامرات ئائىلىلەر بىلەن ۋاكالىتەن بېقىپ بېرىش توختامى ئىمزالىدى، نامرات ئائىلىلەر كالىلىرىنى ھەمكارلىق كوپىراتىپىغا بېقىپ بېرىشكە ھاۋالە قىلسا، ئالدىنقى ئۈچ يىلدا ھەر بىر كالا ئۈچۈن يىلدا 1000 يۈەن پايدىغا، تۆتىنچى يىلى پايدا ھېسابىغا بىر موزاي، بەشىنچى يىلى بىر كالىغا ئېرىشىدىغان بولدى.
</S>
<S ID=24775>
ھەمكارلىق كوپىراتىپىنىڭ باشلامچىلىقىدا كېلەڭ يېزىسىدا ئات، كالا، قوي باقمىچىلىقى بىلەن شۇغۇللىنىدىغانلار كۆپەيدى، نۇرغۇن نامرات ئائىلە باقمىچىلىق ئارقىلىق نامراتلىقتىن قۇتۇلدى.
</S>
<S ID=24776>
ھازىر ھەمكارلىق كوپىراتىپى 3 مىليون 740 مىڭ يۈەن مەبلەغ سېلىپ، 60 مو كۆلەمدىكى ئۆلچەملەشكەن ئات، كالا، قوي باقمىچىلىق بازىسى قۇرۇپ، 816 كىۋادرات مېتىر كۆلەمدىكى ئۆلچەملىك قوتان، 2700 كىۋادرات مېتىرلىق سلوس ئورىكى ياسىدى، ھازىر بۇ بازىدا نامراتلارنى يۆلەش – ئېچىش كالىسىدىن 101ى بېقىلماقتا.
</S>
<S ID=24777>
   سۇپتاي يېزىسىنىڭ تاۋسۇپتاي كەنتى ئاپتونوم رايون بويىچە نامراتلارنى يۆلەش – ئېچىشتىكى نۇقتىلىق كەنت، دېھقان – چارۋىچىلارنىڭ ئاساسلىق ئىقتىسادىي كىرىمى دېھقانچىلىق، چارۋىچىلىق ۋە ئەمگەكچىلەرنى سىرتقا چىقىرىشتىن كېلىدۇ.
</S>
<S ID=24778>
بۇ كەنتتە بۇلتۇر قۇرۇلغان ‹‹شەنلىن›› ئات، كالا، قوي باقمىچىلىقى ھەمكارلىق كوپىراتىپىنى كەنتتىكى 40 دېھقان – چارۋىچى 2 مىليون يۈەن مەبلەغ سېلىپ قۇرغان.
</S>
<S ID=24779>
بۇ يېزا ‹‹قوش 100›› قۇرۇلۇشى ئارقىلىق نامرات ئائىلىلەرگە نەسىللىك كالىدىن 70نى، ئاز سانلىق مىللەتلەرنىڭ كەسپىي تەرەققىيات تۈرى بويىچە ھەمكارلىق كوپىراتىپىغا 60 كالا ئېلىپ بەردى.
</S>
<S ID=24780>
   ھەمكارلىق كوپىراتىپى ‹‹كەنت پارتىيە ياچېيكىسى+ھەمكارلىق+كوپىراتىپى+دېھقانلار›› ئەندىزىسىنى قوللىنىپ، كەنت پارتىيە ياچېيكىسىنىڭ شۇجىسى كېڭەش باشلىقلىق ۋەزىپىسىنى ئۈستىگە ئالىدىغان پاي تۈزۈمىدىكى باشقۇرۇشنى يولغا قويدى.
</S>
<S ID=24781>
يەنى كەنت پارتىيە ياچېيكىسى تۇراقلىق مۈلۈك شەكلىدە پاي قوشۇپ پايدا ئالمايدۇ، دېھقانلار چارۋىلىرىنى پاي قىلىپ قاتسا، يىل ئاخىرىدا پاينىڭ ئاز – كۆپلىكىگە ئاساسەن پايدىغا ئېرىشىدۇ. پاينى كۆپ قاتقانلار كۆپ ئالىدۇ، خېيىم – خەتەرنى ئورتاق ئۈستىگە ئالىدۇ.
</S>
<S ID=24782>
   ناھىيە ئات، كالا، قوي باقمىچىلىق كەسپىي ھەمكارلىق كوپىراتىپىنى قوللىغاندىن باشقا، ساياھەتچىلىككە تايىنىپ، مىللىي خاسلىقنى گەۋدىلەندۈرۈپ، مىللىي كەشتىچىلىك، توقۇمىچىلىق كەسپىي ھەمكارلىق كوپىراتىپلىرىنى تەرەققىي قىلدۇرۇپ، نامرات، قىيىنچىلىقى بار ئائىلىلەرنىڭ كىرىمىنىڭ كۆپىيىشىگە تۈرتكە بولدى.
</S>
<S ID=24783>
   كېلەڭ يېزىسى ئىستۇدېنت كەنت ئەمەلدارلىرى ئىگىلىك تىكلەش رايونىنىڭ كەنت ئاھالىلىرىنى نامراتلىقتىن قۇتۇلدۇرۇپ بېيىشقا يېتەكلەشتىكى رولىنى جارى قىلدۇرۇپ، ‹‹كەنت ئەمەلدارى بېجىرىش، جەمئىيەت ياردەم بېرىش، يۆلەش، شەخس پاي قوشۇش››تەك ئىگىلىك تىكلەش ئەندىزىسىنى قوللىنىپ، كەنت ئاھالىسى شا خەي بىلەن بىرلىكتە 300 مىڭ يۈەن مەبلەغ جۇغلاپ، ‹‹ئارۇ›› كەشتىچىلىك كەسپىي ھەمكارلىق كوپىراتىپى قۇرۇپ، شۇ جايدىكى ئاياللارنى قوبۇل قىلىپ، مىللىيچە ئالاھىدىلىككە ئىگە كەشتە، سومكا، زىننەت بۇيۇملىرىنى ئىشلەپچىقىرىپ، قازاقىستان قاتارلىق ئوتتۇرا ئاسىيا دۆلەتلىرىگە سېتىپ چىقاردى.
</S>
<S ID=24784>
ھازىر بۇ ھەمكارلىق كوپىراتىپىنىڭ مۇقىم خادىمى 23كە، ئۆيىدە ئىش قىلىدىغان خادىمى 72گە يەتتى.
</S>
<S ID=24785>
ناھىيەدىكى ئات، كالا، قوي باقمىچىلىقى، كەشتىچىلىك، كۆكتاتچىلىق ساھەلىرىگە چېتىلىدىغان ھەمكارلىق كوپىراتىپلىرى 100دىن ئاشتى.
</S>
</TEXT>
/BODY
/DOC