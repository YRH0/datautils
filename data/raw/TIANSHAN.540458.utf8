<DOC>
<DOCID>TIANSHAN.540458</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-11 12:13:49</DATE>
</HEADER>
<BODY>
<HEADLINE>
<S ID=38654>
«ئەلنىڭ غېمى بىزنىڭ غېمىمىز»
</S>
</HEADLINE>
<TEXT>
<S ID=38655>
مىلاقىز بەكرى
</S>
<S ID=38656>
   غۇلجا شەھىرىنىڭ خەنبىڭ يېزىسى يېڭىمەھەللە كەنتىدە يېقىندا زىيارەتتە بولۇش جەريانىدا، ئىلى ئوبلاستلىق قاتناش – تىرانسپورت ئىدارىسى، غۇلجا شەھەرلىك خەلق قۇرۇلتىيى دائىمىي كومىتېتى، شەھەرلىك ئادەم كۈچى بايلىقى ۋە ئىجتىمائىي كاپالەت ئىدارىسىدىن ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمىتى بويىچە بۇ كەنتكە چۈشكەن كادىرلارنىڭ ئاممىنىڭ قىيىنچىلىقىنى ۋاقتىدا ھەل قىلىپ، ئۇلارنىڭ ياخشى باھاسىغا ئېرىشكەنلىكىنى ئاڭلاپ ئۇلارنى زىيارەت قىلدىم.
</S>
<S ID=38657>
   خىزمەت گۇرۇپپىسىنىڭ باشلىقى خۇاڭ جاۋفا مۇنداق دېدى: بىز بۇ كەنتكە چۈشكەندىن كېيىن كەنت كادىرلىرى بىلەن پىكىر ئالماشتۇرۇپ، ئۇلار بىلەن بىللە بۇ كەنتتە ساقلانغان، ئامما كۆڭۈل بۆلۈۋاتقان، شۇنداقلا ئامما ئەڭ ئېھتىياجلىق مەسىلىلەرنى قېزىپ چىقتۇق، يەنى كەنت كادىرلىرى بىلەن بىللە ئائىلىلەرگە كىرىپ ئەھۋال ئىگىلەپ، بۇ كەنتتە ئارتۇق ئەمگەكچىلەرنىڭ خېلى كۆپلۈكىنى، بولۇپمۇ ياشلارنىڭ ئىشسىزلىق مەسىلىسىنىڭ ئېغىرلىقىنى ھېس قىلىپ، بۇ مەسىلىنى ھەل قىلىش يولى ئۈستىدە ئىزدەندۇق.
</S>
<S ID=38658>
400 نەچچە ئەمگەكچىنى تىزىملاپ رەتكە تۇرغۇزۇپ، كەنت ئەتراپىدىكى كارخانىلار بىلەن ئالاقىلىشىپ، ئۇلارنىڭ قوللىشىنى قولغا كەلتۈردۇق ھەم كەنتتە مەخسۇس تەربىيەلەش بازىسى قۇرۇپ، ئارتۇق ئەمگەكچىلەرنى كارخانىلارنىڭ تەلىپى بويىچە تەربىيەلىدۇق.
</S>
<S ID=38659>
قىسقىغىنا تۆت ئايدا كەنت كادىرلىرى بىلەن خىزمەت گۇرۇپپىسىدىكى كادىرلارنىڭ ھەر تەرەپلىمە ئىزدىنىپ، ئاممىغا ئەتراپلىق مۇلازىمەت قىلىشى نەتىجىسىدە ئۇيغۇر، خەنزۇ، قازاق، خۇيزۇ قاتارلىق مىللەتلەردىن بولغان 421 ئارتۇق ئەمگەكچىنىڭ بىر قىسمى تازىلىق ئىشچىسى، ئامانلىق ساقلىغۇچى، كۆكەرتىش خادىمى بولدى، يەنە بىر قىسمى ئاشپەزلىك ۋە تىككۈچىلىك قاتارلىق كەسىپلەر بويىچە ئىشقا ئورۇنلاشتى.
</S>
<S ID=38660>
ئۇلارنىڭ يۇقىرىسى 3500 يۈەن، تۆۋىنى 1800 يۈەندىن ئىش ھەققى ئالىدىغان بولدى.
</S>
<S ID=38661>
ئەلنىڭ غېمىنى ئۆزىمىزنىڭ غېمى، دەپ بىلىپ يولغا قويغان تەدبىرلىرىمىز كەنتتىكى ئارتۇق ئەمگەكچىلەرنىڭ تۇرمۇشىنى تېخىمۇ ياخشىلاشتا مۇھىم رول ئوينىدى.
</S>
<S ID=38662>
   خىزمەت گۇرۇپپىسىنىڭ باشلىقى خۇاڭ جاۋفا بىلەن پاراڭلىشىۋاتقىنىمدا، 30 نەچچە ياشلار چامىسىدىكى بىر ئايال ئىككى قىزچاقنى ئەگەشتۈرۈپ ئىشخانىغا كىرىپ كەلدى.
</S>
<S ID=38663>
قىزلارنىڭ چوڭى سەككىز – توققۇز ياشلاردا، كىچىكى تۆت – بەش ياشلاردا ئىدى، قىزلار خۇاڭ جاۋفانى كۆرۈپلا ئۇنىڭ ئالدىغا يۈگۈرۈپ كەلدى، خۇاڭ جاۋفامۇ ئۇلارنى قىزغىن قارشى ئالدى.
</S>
<S ID=38664>
خۇاڭ جاۋفانى ئىزدەپ كەلگەن ئايال بىلەن ئەھۋاللاشقاندىن كېيىن تۆۋەندىكىلەردىن خەۋەر تاپتىم: 32 ياشلىق بۇ ئايالنىڭ ئىسمى رابىيە باھاۋۇدۇن بولۇپ، ئۇ ئۈچ قىزىنى ئۆزى يالغۇر باقىدىكەن، ئىككى قىزى مەكتەپتە ئوقۇيدىكەن، رابىيەنىڭ ئۇرۇق – تۇغقانلىرى ئۇنىڭغا ياردەم قىلىۋاتقان بولسىمۇ، ئۇ تۇرمۇشىنى ئاران قامداپ كېلىۋاتقان ئىكەن.
</S>
<S ID=38665>
خۇاڭ جاۋفا رابىيەنىڭ ئائىلىسىگە كىرىپ ئەھۋال ئىگىلەش جەريانىدا، ئۇنىڭ تۇرمۇشتا قىينىلىپ قالغانلىقىنى ئاڭلاپ، رابىيەگە ئىش تېپىپ بېرىش ئۈچۈن ئىزدىنىپتۇ.
</S>
<S ID=38666>
ئىككى كۈندىن كېيىن رابىيە شۇ كەنتتىكى يەسلىگە تازىلىق ئىشچىسى بولۇپ ئورۇنلىشىپتۇ.
</S>
<S ID=38667>
ئۇ مۇنداق دېدى: بىرنەچچە يىلدىن بېرى ئۇرۇق – تۇغقانلىرىمغا ئېغىرىمنى سېلىپ كەلدىم، تېخى ياش بولغاندىكىن ئۆز كۈچۈمگە تايىنىپ قىيىنچىلىقىمنى ئۆزۈم ھەل قىلىشنى ئويلىدىم.
</S>
<S ID=38668>
بۇ ئارزۇيۇم خۇاڭ جاۋفانىڭ ياردىمىدە ئەمەلگە ئاشتى. ھازىر ئايدا 1000 يۈەندىن ئارتۇق ئىش ھەققى ئالىمەن.
</S>
<S ID=38669>
بالىلىرىمنىڭ ئوقۇش پۇلىنى ئۆزۈم تۆلەۋاتىمەن.
</S>
<S ID=38670>
بۇنىڭدا خىزمەت گۇرۇپپىسىدىكى كادىرلارنىڭ تۆھپىسى زور، شۇڭا خىزمەت گۇرۇپپىسىدىكى كادىرلارغا چىن دىلىمدىن رەھمەت ئېيتىمەن.
</S>
<S ID=38671>
   يېڭىمەھەللە كەنتى پارتىيە ياچېيكىسىنىڭ شۇجىسى ئىلشات ھاكىمجان مۇنداق دېدى: كەنتىمىز 2013 – يىلى 6 – ئايدا قۇرۇلغان بولۇپ، شەھەرگە يېقىن، كەنتتە 600دىن ئارتۇق ئائىلە، 1800دىن ئارتۇق ئاھالە بار، بۇلار يەتتە مىللەتتىن تەركىب تاپقان.
</S>
<S ID=38672>
خىزمەت گۇرۇپپىسىدىكى كادىرلار كەنتىمىزگە چۈشكەندىن كېيىن بىز بىلەن بىرلىكتە ئاممىنىڭ قىيىنچىلىقىنى ھەل قىلىش ئۈچۈن كۆپ ئىزدەندى، بولۇپمۇ ئون كىلومېتىر كەنت يولىنى قاتتىقلاشتۇرۇپ بېرىپ ئاممىنى خۇش قىلدى.
</S>
<S ID=38673>
ئىلگىرى يامغۇر ياققان كۈنلىرى كەنت كوچىلىرى پاتقاق بولۇپ، يول يۈرۈش تەسكە چۈشەتتى.
</S>
<S ID=38674>
بۇ مەسىلە ھەل قىلىنغاندىن كېيىن، كەنتىمىزدىكى ھەر مىللەت ئامما پارتىيە، ھۆكۈمەتنىڭ غەمخورلۇقىدىن يەنىمۇ سۆيۈندى.
</S>
<S ID=38675>
خىزمەت گۇرۇپپىسىدىكى خادىملار جان كۆيدۈرۈپ ئىشلەپ، ئامما ئۇزاقتىن بېرى كۆڭۈل بۆلۈۋاتقان قىيىن مەسىلىلەرنى ھەل قىلىپ ھەممىمىزنى تەسىرلەندۈردى.
</S>
<S ID=38676>
ئۇلارنىڭ خىزمەت ئىشلەشتىكى ئەستايىدىللىقى ۋە ئىزدىنىش روھى بىزنى چوڭقۇر تەسىراتقا ئىگە قىلدى.
</S>
<S ID=38677>
   ئۇقۇشىمچە، بۇ خىزمەت گۇرۇپپىسىدىكى خادىملار ئاپتونوم رايوننىڭ مەدەنىيەت – تەنتەربىيە مەيدانى قۇرۇلۇشى تۈرىدىن 3 مىليون 500 مىڭ يۈەندىن ئارتۇق مەبلەغنى قولغا كەلتۈرۈپ، يېڭىمەھەللە كەنتىدە ئۇنىۋېرسال مەدەنىيەت – تەنتەربىيە مەيدانى قۇرۇشقا كىرىشىپتۇ.
</S>
<S ID=38678>
بۇ مەدەنىيەت – تەنتەربىيە مەيدانى 10 – ئايدا پۈتىدىكەن.
</S>
<S ID=38679>
مەيدان پۈتسە بۇ يەردىكى ھەر مىللەت ئاممىسىنىڭ مەنىۋى تۇرمۇشى تېخىمۇ بېىيىيدىكەن.
</S>
</TEXT>
/BODY
/DOC