<DOC>
<DOCID>TIANSHAN.564397</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-11-11 17:41:35</DATE>
</HEADER>
<BODY>
<HEADLINE>
<S ID=58660>
ئىناۋەتلىك كارتا رەسمىيەت ھەققى راستىنلا تۆۋەنلىدىمۇ؟
</S>
</HEADLINE>
<TEXT>
<S ID=58661>
 بانكا كارتىسى سىيرىش رەسمىيەت ھەققىنىڭ تۆۋەنلىشى بازار ۋە شەخسكە نىسبەتەن ئوخشاشلا ياخشى ئىش بولۇپ، بۇنداق ياخشى ئىشلارنىڭ مەيدانغا كېلىشىنى ئۈندىدار، ئالىپاي قاتارلىق يان تېلېفوندا پۇل تۆلەش ۋاسىتىلىرى شەكىللەندۈرگەن رىقابەتنىڭ تۈرتكىلىك رولىدىن ئايرىپ قاراشقا بولمايدۇ.
</S>
<S ID=58662>
 بۇ قېتىمقى رەسمىيەت ھەققىنىڭ تەڭشىلىشىنى ئاددىي ھالدىكى تۆۋەنلەش، دەپ قاراشقا بولمايدۇ.
</S>
<S ID=58663>
چۈنكى بۇ قېتىمقى تەڭشىلىشتە ئىلگىرىكى ئىناۋەتلىك كارتا سىيرىش رەسمىيەت ھەققىنىڭ 50 يۈەنلىك ئەڭ يۇقىرى چېكى بىكار قىلىندى.
</S>
<S ID=58664>
بۇنداق بولغاندا ئىستېمالچىلار ئىناۋەتلىك كارتا ئىشلىتىپ ئىستېمال قىلغاندىكى سومما كۆپ بولسا، تۆلەشكە تېگىشلىك رەسمىيەت ھەققىمۇ ئېشىپ بارىدۇ، يەنى ئىناۋەتلىك كارتا سىيرىش ئارقىلىق تۆلىگەن پۇل سوممىسى مەلۇم سوممىدىن ئاشقاندا تۆلەشكە تېگىشلىك رەسمىيەت ھەققىمۇ ئىلگىرىكىدىن ئېشىپ كېتىدۇ.
</S>
<S ID=58665>
 كارتا سىيرىش رەسمىيەت ھەققى تەڭشەلگەندىن كېيىن نۇرغۇن تىجارەتچى ئىلگىرى ئۆزى ئۈستىگە ئېلىپ كەلگەن رەسمىيەت ھەققىنى ئىستېمالچىلارنىڭ ئۈستىگە ئېلىشىنى تەلەپ قىلىدىغانلىقىنى بىلدۈرۈشتى.
</S>
<S ID=58666>
بۇنداق بولغاندا ئىناۋەتلىك كارتا ئىگىلىرى كارتا سىيرىش ئارقىلىق تۆلەيدىغان پۇل سوممىسى يۇقىرى بولسا ئۈستىگە ئېلىشقا تېگىشلىك رەسمىيەت ھەققىمۇ يۇقىرىلايدىغان بولدى.
</S>
<S ID=58667>
 قىسقىسى، بۇ قېتىمقى رەسمىيەت ھەققىنىڭ تەڭشىلىشى بىلەن ئاپتوموبىل، ئۆي، قۇرۇلۇش ماتېرىياللىرى، ئېلېكتىر ئۈسكۈنىلىرى، ئايروپىلان بېلىتى، ئۈنچە – مەرۋايىت، ئالىي دەرىجىلىك كىيىم – كېچەكلەرنى سېتىۋېلىش ۋە ئۆي ئىجارىسى تۆلەش قاتارلىق يۇقىرى سوممىلىق چىقىم تۈرلىرىدە ئىناۋەتلىك كارتا سىيرىپ پۇل تۆلىسە ئىستېمالچىلار ئۈستىگە ئېلىشقا تېگىشلىك چىقىم بۇرۇنقىغا قارىغاندا كۆپىيىدۇ، ئەمما تۆۋەن سوممىلىق ئىستېمال تۈرلىرىدە ئىناۋەتلىك كارتا ئىشلىتىپ پۇل تۆلىگەندە ئۈستىگە ئالىدىغان چىقىم بۇرۇنقىغا قارىغاندا ئازىيىدۇ.
</S>
<S ID=58668>
بۇ دەل بۇ قېتىمقى تەڭشەشنىڭ ئىستېمالچىلار ۋە تىجارەتچىلەرگە ئېلىپ كەلگەن ئەڭ چوڭ ئۆزگىرىشىدىن ئىبارەت.
</S>
<S ID=58669>
 نېمە ئۈچۈن بۇنداق تەڭشەش ئېلىپ بېرىلىدۇ؟
</S>
<S ID=58670>
بۇنىڭ سەۋەبلىرىدىن بىرى، يامان نىيەت بىلەن يۇقىرى سوممىدا ئىستېمال قىلىشتىن ساقلىنىش، يەنە بىرى، ئىناۋەتلىك كارتىدىن نەق پۇل ئېلىنىشنىڭ ئالدىنى ئېلىش.
</S>
<S ID=58671>
ئەمما بۇ ئىككى خىل سەۋەبنى بەك مۇۋاپىق، دەپ قاراشقا بولمايدۇ.
</S>
<S ID=58672>
چۈنكى ئىناۋەتلىك كارتىنىڭ تارقىتىلىش مىقدارى ۋە ئىناۋەت سوممىسىنى بانكا تەرەپ بېكىتىدۇ، كارتا ئىگىسىنىڭ سالاھىيىتىنى تەكشۈرۈش بولسا بانكىنىڭ مەسئۇلىيىتى.
</S>
<S ID=58673>
ئەگەر بارلىق ئىستېمالچىلار بانكىنىڭ بۇ مەسئۇلىيەتنى ئادا قىلىشى سەۋەبلىك تەسىرگە ئۇچرىسا ئادالەتسىزلىك بولىدۇ، شۇنداقلا يەنە بانكىلارنىڭ مەسئۇلىيەتتىن قېچىشى ھېسابلىنىدۇ.
</S>
<S ID=58674>
 ئەلۋەتتە، ئادەتتىكى ئىستېمالچىلارنىڭ ئىستېمال سوممىسى ئۇنچە يۇقىرى ئەمەس، كارتا سىيرىش ئارقىلىق يۇقىرى سوممىلىق ئىستېمال قىلىش پۇرسىتىمۇ ئانچە كۆپ ئەمەس، شۇڭا بەك چوڭ تەسىرگە ئۇچراپ كەتمەيدۇ.
</S>
<S ID=58675>
ئەمما ھەممە ئىشتا تەرتىپكە ئەھمىيەت بېرىش كېرەك، كىچىك سوممىدىكى ئىستېمالدا كارتا سىيرىش رەسمىيەت ھەققىنى تۆۋەنلىتىش تەلىپى ئوتتۇرىغا چىقىپ ناھايىتى ئۇزاق بىر مەزگىلدىن كېيىن ئاخىرى تۆۋەنلىتىلدى، ئاۋامنىڭ ساداسىغا قۇلاق سېلىپ يۇقىرى سوممىلىق ئىستېمالدا كارتا سىيرىش رەسمىيەت ھەققىنىڭ ئەڭ يۇقىرى چېكىنى بېكىتىش زۆرۈرمۇ قانداق؟
</S>
<S ID=58676>
 ئەمەلىيەتتە ئەڭ يۇقىرى چەكنى ساقلاپ قېلىشقا ۋە دەرىجىگە ئايرىپ يولغا قويۇشقا تامامەن بولىدۇ، يەنى 50 مىڭ يۈەندىن تۆۋەن بولغان ئىستېمالنى بىر دەرىجە، 50 مىڭ يۈەندىن 100مىڭ يۈەنگىچە بولغان ئىستېمالنى بىردەرىجە قىلىپ مۇشۇ بويىچە داۋاملىق دەرىجىگە ئايرىپ رەسمىيەت ھەققى ئېلىش بىر قەدەر مۇۋاپىق.
</S>
<S ID=58677>
ئۇنىڭدىن باشقا رەسمىيەت ھەققىنى كىم ئۈستىگە ئالىدۇ، ھەممىنى ئىستېمالچىلار ئۈستىگە ئېلىشى كېرەكمۇ؟
</S>
<S ID=58678>
ياكى ئىستېمالچى بىلەن تىجارەتچىلەر بۆلۈپ ئۈستىگە ئېلىشى كېرەكمۇ؟ دېگەندەك مەسىلىلەرمۇ ئويلىنىپ بېقىشقا تېگىشلىك.
</S>
<S ID=58679>
 ئومۇمەن، رەسمىيەت ھەققى تۆۋەنلىتىلگەن ئىكەن چوقۇم خەلققە نەپ يەتكۈزۈش پىرىنسىپىغا ئۇيغۇن بولۇشى، ئىستېمالنى ئىلگىرى سۈرۈپ بازارنى جانلاندۇرۇشنى ئەڭ ئاخىرقى مەقسەت قىلىشى كېرەك.
</S>
<S ID=58680>
نىجات قۇربان (ت)
</S>
<S ID=58681>
‏
</S>
</TEXT>
/BODY
/DOC