<DOC>
<DOCID>TIANSHAN.533584</DOCID>
<HEADER>
<CLASS>شىنجاڭ</CLASS>
<DATE>2016-07-08 15:34:25</DATE>
</HEADER>
<BODY>
<HEADLINE>
<S ID=32460>
كەننتكە چۈشكەن كادىرلار دېھقانلارنى ياڭاق ئۇلاش تېخنىكىسى بويىچە تەربىيەلىدى
</S>
</HEADLINE>
<TEXT>
<S ID=32461>
   نىياز ساتتار خەۋەر قىلىدۇ: توقسۇ ناھىيەسىنىڭ ئىچئېرىق يېزىسى مۇنار كەنتىدىكى ھامۇت مامۇت يېقىندىن بۇيان ئاقسۇ ۋىلايەتلىك ئورمانچىلىق ئىدارىسىدىن بۇ كەنتكە چۈشكەن خىزمەت گۇرۇپپىسىدىكى كادىرلارنىڭ تەربىيەلىشى بىلەن ياڭاق كۆچەتلىرىنى ئۇلاش بىلەن ئالدىراش بولۇپ كەتتى. ئۇ مۇنداق دېدى: ئىلگىرى ياڭاق ئۇلاش ۋە پەرۋىش قىلىشقا سەل قارىغاچقا، 25 مو يەردىكى ياڭاقلىق بېغىمدىن كۆڭۈلدىكىدەك كىرىم قىلالمىغانىدىم. خىزمەت گۇرۇپپىسىدىكى كادىرلارنىڭ تەربىيەلىشى ۋە ياردەم بېرىشى بىلەن ھازىر ياڭاق كۆچەتلىرىنى ئۇلاش، پەرۋىش قىلىش تېخنىكىسىنى خېلى پىششىق ئىگىلەپ، ئالتە مو يەردىكى ياڭاق دەرىخىنى ئۇلاپ سورتىنى ياخشىلىدىم.
</S>
<S ID=32462>
   ئاقسۇ ۋىلايەتلىك ۋە توقسۇ ناھىيەلىك ئورمانچىلىق ئىدارىسىدىن ئىچئېرىق يېزىسىنىڭ قاراتاش، مۇنار، قىزىلتام كەنتلىرىگە چۈشكەن خىزمەت گۇرۇپپىسىدىكى كادىرلار يېقىندىن بۇيان ئۆزلىرىنىڭ كەسپىي ئالاھىدىلىكىدىن پايدىلىنىپ، دېھقانلارنىڭ ھازىرقى ياڭاق كۆچەتلىرىنى ئۇلاش ۋە پەرۋىش ئىشلىرىغا يېقىندىن ياردەم بەردى. ئۇلار بۇ كەنتتىكى 65 دېھقاننى ياڭاق كۆچەتلىرىنى ئۇلاش، باشقۇرۇش جەھەتتىن تەربىيەلىدى ۋە ئۇلارغا ئەمەلىي يېتەكچىلىك قىلدى. ھازىر 43 دېھقان ياڭاق كۆچەتلىرىنى ئىلمىي ئۇسۇلدا باشقۇرۇش ۋە ئۇلاش تېخنىكىسىنى ياخشى ئىگىلەپ، كەنتتىكىلەرگە ياخشى مەسلىھەتچى ۋە ياردەمچى بولدى.
</S>
<S ID=32463>
   توقسۇ ناھىيەلىك ئورمانچىلىق ئىدارىسىدىن ئىچئېرىق يېزىسىنىڭ قاراتاش كەنتىگە چۈشكەن خىزمەت گۇرۇپپىسىنىڭ باشلىقى ئېزىز تۇرسۇن مۇنداق دېدى: ھازىر ياڭاق كۆچەتلىرىنى ئۇلاشنىڭ ھالقىلىق مەزگىلى بولغاچقا، بىز ۋىلايەتلىك ئورمانچىلىق ئىدارىسىدىن كەنتكە چۈشكەن خىزمەت گۇرۇپپىسىدىكىلەر بىلەن ھەمكارلىشىپ، ئۈچ كەنتتە ياڭاق كۆچەتلىرىنى ئۇلاش، چاتاش تېخنىكا مۇلازىمەت ئەترىتى قۇردۇق ھەم دېھقانلارنى مېۋىلىك دەرەخلەرنى ئۆلچەملىك پەرۋىش قىلىش، ئۇلاش تېخنىكىسى بويىچە تەربىيەلەشنى چىڭ تۇتتۇق. بۇنىڭ ئۈنۈمى ئويلىغىنىمىزدىنمۇ ياخشى بولدى.
</S>
<S ID=32464>
   ئۇقۇشىمچە، خىزمەت گۇرۇپپىسىدىكى كادىرلار كەنتلەرگە چۈشكەندىن كېيىن، ياڭاقلىق باغلار كۆلەملەشكەن بولسىمۇ، بىراق سورتىنىڭ ناچار، ئۈنۈمىنىڭ تۆۋەن ئىكەنلىكىنى ئۇقۇپ، دېھقانلارنى ياڭاقچىلىققا تايىنىپ بېيىتىش، تېخنىكىلىق تەربىيەلەش ۋە ياردەم بېرىش پىلانىنى تۈزۈپ چىققان. ئۇلار ئۆزلىرى تەربىيەلىگەن تېخنىكلارنى ياڭاق كۆچەتلىرىنى ئۇلاش، چاتاش مۇسابىقىسىگە تەشكىللەش بىلەن بىللە، ياڭاق ئۇلاش، چاتاشتا كۆرۈلگەن مەسىلىلەرنى دېھقانلار بىلەن ئورتاق ھەل قىلغان.
</S>
</TEXT>
/BODY
/DOC