<DOC>
<DOCID>TIANSHAN.526117</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-01 12:19:26</DATE>
</HEADER>
<BODY>
<HEADLINE>
<S ID=29395>
خادىملارنىڭ بىپەرۋالىقىدىن كېلىپ چىققان زىياننى شىركەت ئۈستىگە ئالدى
</S>
</HEADLINE>
<TEXT>
<S ID=29396>
    ئوسمانجان ئىسمائىل، مەريەم مۇھەممەد خەۋەر قىلىدۇ: ‹‹بىزگە بېرىلىدىغان تۆلەمنىڭ بۇنداق تېز ئەمەلىيلىشىشىنى ئويلاپمۇ باقمىغانىدىم، شىنجاڭ &lt;مۇنبەت تۇپراق&gt; ئېكولوگىيە – تېخنىكا تەرەققىيات چەكلىك شىركىتىدىكىلەر ھەقىقەتەن لەۋزىدە تۇرۇپ، دېھقانلارنىڭ مەنپەئىتىنى ئاۋۋال ئويلىشىدىكەن››. مانا بۇ يېقىندا بىڭتۈەن 1 – شىسىنىڭ 5 – تۈەنى 11 – ليەندىكى دېھقان قۇربان مەتنۇرنىڭ شىنجاڭ ‹‹مۇنبەت تۇپراق›› ئېكولوگىيە – تېخنىكا تەرەققىيات چەكلىك شىركىتىنىڭ باش دىرېكتورى ئابدۇرېشىت ئابدۇرېھىمنىڭ قولىدىن 5220 يۈەن تۆلەم پۇلىنى تاپشۇرۇۋالغاندا ئېيتقان سۆزى.
</S>
<S ID=29397>
    ئۇنداقتا بۇ شىركەت نېمە سەۋەبتىن دېھقانلارغا تۆلەم بېرىدۇ؟ ئۇقۇشىمىزچە، ئەسلىدە 11 – ليەندىكى توققۇز دېھقان 3 – ئايدا شىنجاڭ ‹‹مۇنبەت تۇپراق›› ئېكولوگىيە – تېخنىكا تەرەققىيات چەكلىك شىركىتىدىن ئوت – چۆپ يوقىتىش دورىسىدىن 26 قۇتا سېتىۋالغان. شىركەت خادىملىرى قىزىلچا تېرىغان يەرگە بۇ دورىنى ئىشلەتسە بولمايدىغانلىقىنى دېھقانلارغا ئېنىق چۈشەندۈرمىگەنلىكتىن، دېھقانلار دورىنى خاتا ئىشلىتىپ، 163.8 مو يەردىكى قىزىلچا ئۈنمىگەن. 4 – ئاينىڭ 21 – كۈنى شىركەت دىرېكتورى ئابدۇرېشىت ئابدۇرېھىم ئەھۋالدىن خەۋەر تېپىپ دەرھال ئاقسۇغا كېلىپ، دېھقانلارنىڭ يەرلىرىنى كۆزدىن كەچۈرۈپ، زىياننىڭ كېلىپ چىقىش سەۋەبىنى ئېنىقلىغان ھەمدە سەۋەنلىكنىڭ شىركەت خادىملىرىدا ئىكەنلىكىنى بىلىپ، دېھقانلاردىن ئەپۇ سورىغان. 5 – ئاينىڭ 5 – كۈنى دېھقانلار بىلەن مەسلىھەتلىشىپ، ئۇلارنىڭ رازىلىقىنى ئالغاندىن كېيىن، مو بېشىغا 180 يۈەندىن جەمئىي 29 مىڭ 500 يۈەن تۆلەم بەرگەن.
</S>
<S ID=29398>
    شىركەت دىرېكتورى ئابدۇرېشىت ئابدۇرېھىم مۇنداق دېدى: دېھقانلارنىڭ بىزگە بولغان ئىشەنچىسى ۋە شىركەتنىڭ ئىناۋىتى ئالدىدا ئۇنچىلىك تۆلەم ھېچ گەپ ئەمەس. بىز بۇنىڭدىن كېيىن شىركەت خادىملىرىنى تەربىيەلەشنى تېخىمۇ كۈچەيتىپ، دېھقانلارنىڭ مەنپەئىتىنى زىيانغا ئۇچرىتىدىغان ئىشلارنىڭ ئالدىنى ئېلىشقا تىرىشىمىز، دېھقانلارغا پۈتۈن كۈچىمىز بىلەن ئەلا مۇلازىمەت قىلىمىز.
</S>
</TEXT>
/BODY
/DOC