<DOC>
<DOCID>TIANSHAN.493910</DOCID>
<HEADER>
<CLASS>شىنجاڭ</CLASS>
<DATE>2016-01-28 12:30:35</DATE>
</HEADER>
<BODY>
<HEADLINE>
<S ID=7034>
قىشلىق تەنھەرىكەت مۇسابىقىسىدىن ھەممەيلەن نەپ ئالدى
</S>
</HEADLINE>
<TEXT>
<S ID=7035>
     -دۆلەت تەنتەربىيە باش ئىدارىسى قىشلىق تەنھەرىكەتنى باشقۇرۇش مەركىزى ئاممىۋى قار–مۇز تەنھەرىكىتى بۆلۈمىنىڭ باشلىقى ۋاڭ چۇنلۇنى زىيارەت
</S>
<S ID=7036>
 جاۋ چۈنخۇا، چاۋ جىن
</S>
<S ID=7037>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ يەككە چاڭغىدا تېيىلىش پاراللىل تۈرى 27 – يانۋار يىپەك يولى خەلقئارا چاڭغا تېيىلىش مەيدانىدا ئاخىرلاشتى، دۆلەت تەنتەربىيە باش ئىدارىسى قىشلىق تەنھەرىكەتنى باشقۇرۇش مەركىزى ئاممىۋى قار – مۇز تەنھەرىكىتى بۆلۈمىنىڭ باشلىقى ۋاڭ چۇنلۇ مۇسابىقىدىن كېيىن ئۆتكۈزۈلگەن ئاخبارات ئېلان قىلىش يىغىنىدا مۇنداق دېدى: تەنھەرىكەتچىلەرنىڭ مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى مەيدانىدىكى ئەڭ چوڭ ھوسۇلى ئىشەنچ بولدى، چۈنكى بۇنداق قىيىن مۇسابىقە يولىدا تېيىلىش پۇرسىتى ئىنتايىن ئاز، كۆپچىلىك روھىي جەھەتتىكى توسالغۇلارنى يېڭىپ، ئۆز ئورنىدا چىڭ تۇردى.
</S>
<S ID=7038>
شىنجاڭ ئۈچۈن ئېيتقاندا، ئۇنىۋېرسال خاراكتېرلىك مۇسابىقىنى تەشكىللەش، يۈرۈشتۈرۈش ۋە باشقۇرۇش زور سىستېما قۇرۇلۇشى بولۇپ، ھەر قايسى ھالقىلارنى يۇقىرى ئۈنۈمدە ماسلاشتۇرۇشقا توغرا كېلىدۇ.
</S>
<S ID=7039>
شىنجاڭ بۇ ئىشلارنى جايىدا قىلىپلا قالماي، يەنە چوڭ تىپتىكى مۇسابىقىلەر ئۈچۈن نۇرغۇن قىممەتلىك تەجرىبە توپلىدى، مېنىڭچە، مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىدىن ھەممەيلەن نەپ ئالدى.
</S>
<S ID=7040>
    تەنھەرىكەتچىلەر مۇسابىقە مەيدانىدا مېدال ئالدى؛ تىرېنېرلار شاگىرتلىرىنىڭ مۇسابىقە مەيدانىدىكى ياخشى نەتىجىلىرىنى كۆرۈپ، مۇۋەپپەقىيەت تۇيغۇسى، قىممەت تۇيغۇسىغا ئىگە بولدى؛ خىزمەتچىلەر، مۇخبىرلار ۋە تاماشىبىنلار مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى ئارقىلىق قىشلىق تەنھەرىكەت تۈرلىرى بىلەن يەنىمۇ ئىچكىرىلەپ تونۇشتى.
</S>
<S ID=7041>
    ۋاڭ چۇنلۇ شىنجاڭ تەنھەرىكەتچىلىرىنىڭ ئىپادىسىگە يۇقىرى باھا بەردى.
</S>
<S ID=7042>
‹‹شىنجاڭلىق تەنھەرىكەتچىلەردىن ئىنتايىن پەخىرلەندىم، چاڭغا تېيىلىش تۈرىدە بۇ تەنھەرىكەتچىلەرنىڭ ماھارىتىنى بەك يۇقىرى دېگىلى بولمىسىمۇ، لېكىن ئۇلارنىڭ جان تىكىپ كۈرەش قىلىش روھى كىشىلەرنى تەسىرلەندۈردى.
</S>
<S ID=7043>
دۆلەت كوماندىسىدىكى تەنھەرىكەتچىلەر ئۈچۈن ئېيتقاندىمۇ بۇ مۇسابىقە يولىنىڭ قىيىنلىق دەرىجىسى ئىنتايىن يۇقىرى، شىنجاڭ كوماندىسىدىكى تەنھەرىكەتچىلەر ئۈچۈن ئېيتقاندا تېخىمۇ شۇنداق، لېكىن ئۇلارنىڭ ھېچقايسىسى ۋاز كەچمىدى.
</S>
<S ID=7044>
شىنجاڭنىڭ قار – مۇز تەنھەرىكىتى قايتا جانلاندى، كەلگۈسىدە شىنجاڭنىڭ شارائىتتىن ياخشى پايدىلىنىپ، تېخىمۇ كۆپ تېخىمۇ مۇنەۋۋەر تەنھەرىكەتچىلەرنى يېتىشتۈرۈپ چىقىشىنى ئۈمىد قىلىمەن!
</S>
<S ID=7045>
    ۋاڭ چۇنلۇ يىپەك يولى خەلقئارا چاڭغا تېيىلىش مەيدانىنىڭ مۇسابىقە يوللىرىغىمۇ ناھايىتى يۇقىرى باھا بەردى.
</S>
<S ID=7046>
ئۇ مۇنداق دېدى: مەن بۇ مۇسابىقە مەيدانىنى ناھايىتى ياقتۇردۇم، تەنھەرىكەتچىلەر مۇشۇنداق مەيداندا مەشىق قىلسا، چېنىقسا، سەۋىيەسىنىڭ ئۆسۈشى ۋە ئىقتىدارىنىڭ جارى قىلدۇرۇلۇشىغا ناھايىتى زور ياردىمى بولىدۇ.
</S>
<S ID=7047>
پۇقراۋى كارخانىلار، ئىجتىمائىي كۈچلەرنىڭ مۇشۇنداق تەنتەربىيە تۈرلىرىگە مەبلەغ سېلىشىنى ئۈمىد قىلىمەن، بۇ ناھايىتى ياخشى سىناق ۋە باشلىنىش.
</S>
<S ID=7048>
شىنجاڭدا قىشلىق قار – مۇز تەنھەرىكىتىنى قانات يايدۇرۇشقا ماس كېلىدىغان مول قار – مۇز زاپىسى ۋە ئاساس بار، قارنىڭ سۈپىتىمۇ ناھايىتى ياخشى، كۆپچىلىك بىر نىيەتتە ئىتتىپاقلىشىپ تىرىشسىلا، شىنجاڭنىڭ قار – مۇز تەنھەرىكىتىنىڭ تېخىمۇ زور، تېخىمۇ ياخشى تەرەققىي قىلىدىغانلىقىغا ئىشەنچىم كامىل.
</S>
<S ID=7049>
    ۋاڭ چۇنلۇ مۇنداق دېدى: بۇلتۇردىن باشلاپ ئېگىز تاغدا چاڭغا تېيىلىش، يەككە چاڭغىدا تېيىلىشتىن ئىبارەت ئىككى تۈر بويىچە دۆلەتلىك مەركەزلىك مەشىقلەندۈرۈش كوماندىسى قۇرۇلدى، شۇنىڭ بىلەن بىللە، چەت ئەلدىن تىرېنېر تەكلىپ قىلىنىپ يېتەكچىلىك قىلىندى، قىسقىغىنا بىر قانچە ئايدا تەنھەرىكەتچىلەرنىڭ نەتىجىسى زور دەرىجىدە ئاشتى، كېيىنكى قەدەمدە يەنە ياشلار كوماندىسى تەشكىللىنىپ، مۇكەممەل بولغان سىستېمىلىق تەربىيەلەش ئۈچۈن ئۈچۈن ئاساس سېلىندى.
</S>
<S ID=7050>
    ۋاڭ چۇنلۇ مۇنداق دېدى: 2018 – يىللىق قىشلىق ئو ت م غا ئاز قالدى، مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى قىشلىق ئو ت م دىن ئىلگىرىكى بىر قېتىملىق چوڭ تەكشۈرۈش، تەنھەرىكەتچىلەرنىڭ سەۋىيەسى، پىسخىكىسىنى تەكشۈرۈش، مۇسابىقىگە قاتناشقان ئۆمەكلەرنىڭ ئومۇمىي ئەمەلىي كۈچىنى تەكشۈرۈش ھېسابلىنىدۇ.
</S>
<S ID=7051>
بۇ قېتىمقى مۇسابىقىدە بىر تۈركۈم ياش تەنھەرىكەتچىلەر مەيدانغا كەلدى، مەن شىنجاڭ قار – مۇز تەنھەرىكىتىنىڭ كەلگۈسىنى ۋە ئۈمىدىنى كۆرگەندەك بولدۇم.
</S>
<S ID=7052>
‏    
</S>
</TEXT>
/BODY
/DOC