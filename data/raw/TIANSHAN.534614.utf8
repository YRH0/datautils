<DOC>
<DOCID>TIANSHAN.534614</DOCID>
<HEADER>
<CLASS>مەملىكەت</CLASS>
<DATE>2016-07-14 11:16:42</DATE>
</HEADER>
<BODY>
<HEADLINE>
<S ID=33237>
ئېگىزدە تۇرۇپ يىراققا نەزەر تاشلاش
</S>
</HEADLINE>
<TEXT>
<S ID=33238>
چۈ چيۇبەينىڭ ‹‹ھۆججەتلەرنى بىر تەرەپ قىلىش چارىسى›› نى تۈزۈشى
</S>
<S ID=33239>
(مەركىزىي ئارخىپخانىدا ساقلانغان قىممەتلىك تارىخىي ئارخىپلاردا خاتىرىلەنگەن پارتىيە تارىخى ھېكايىلىرى)
</S>
<S ID=33240>
   مەركىزىي ئارخىپخانىدا جۇڭگو كوممۇنىستىك پارتىيەسىنىڭ دەسلەپكى مەزگىللىرىدىكى ئاساسلىق رەھبەرلىرىنىڭ بىرى بولغان چۈ چيۇبەينىڭ 1931 – يىلىدىكى بىر پارچە قول يازمىسى ‹‹ھۆججەتلەرنى بىر تەرەپ قىلىش چارىسى›› ساقلانماقتا. چۈ چيۇبەي ‹‹ھۆججەتلەرنى بىر تەرەپ قىلىش چارىسى››نى تۈزۈپ تۆت يىلدىن كېيىن 36 يېشىدا باتۇرلارچە قۇربان بولغان. جۇڭگو كوممۇنىستىك پارتىيەسىنىڭ ئارخىپ – ھۆججەتلەرنى باشقۇرۇش توغرىسىدىكى بۇ ئەڭ دەسلەپكى بەلگىلىمىسى پارتىيەنىڭ ھۆججەتلەرنى ساقلاش – باشقۇرۇشىدا ناھايىتى مۇھىم رول ئوينىغان بولۇپ، بىر كوممۇنىستنىڭ يىراقنى كۆرۈشتەك ئەقىل – پاراسىتى نامايان قىلىنغان.
</S>
<S ID=33241>
   ‹‹ھۆججەتلەرنى بىر تەرەپ قىلىش چارىسى›› جەمئىي يەتتە ماددىغا بۆلۈنگەن بولۇپ، ئۇنىڭدا ئارخىپلارنى تۈرگە ئايرىپ رەتلەش، مۇندەرىجە تۈزۈش، ساقلاش، كۆيدۈرۈۋېتىش پىرىنسىپى ۋە ئۇسۇلى، ماتېرىيال توپلاش، ساقلاش قاتارلىق مەزمۇنلار بېكىتىلگەن.
</S>
<S ID=33242>
   چۈ چيۇبەي ‹‹ھۆججەتلەرنى بىر تەرەپ قىلىش چارىسى››نىڭ ئاخىرىغا ئالايىتەن: ‹‹ئومۇمىي ئىزاھات: ئەگەر مۇمكىن بولسا ھەر بىر ھۆججەت ئىككى يۈرۈش بولسا، ئەڭ كۆڭۈلدىكىدەك بولىدۇ، بىرى ئوقۇش ئۈچۈن ساقلىنىدۇ (كۆرگەندىن كېيىن قايتۇرۇلىدۇ)، يەنە بىرى ئارخىپقا كىرگۈزۈلۈپ &lt;كەلگۈسى&gt;دە بىزنىڭ پارتىيە تارىخى كومىتېتىمىزغا تاپشۇرۇپ بېرىلىدۇ››، دەپ يېزىپ قويغان. چۈچيۇبەي ‹‹كەلگۈسى›› دېگەن سۆزگە ئالاھىدە چېكىت قويۇپ، بۇ چارىنى تەييارلىغان چاغدىلا ئىنقىلابنىڭ كەلگۈسىدە جەزمەن غەلىبە قىلىدىغانلىقىغا بولغان تولۇق ئىشەنچىسىنى ئىپادىلىگەن.
</S>
<S ID=33243>
   چۈ چيۇبەي 1899 – يىل 1 – ئاينىڭ 29 – كۈنى جياڭسۇ ئۆلكىسىنىڭ چاڭجۇ شەھىرىدە تۇغۇلغان. 1917 – يىلى كۈزدە بېيجىڭ رۇس تىلى مەكتپىگە ئوقۇشقا كىرگەن. ‹‹4 – ماي›› ھەرىكىتى پارتلىغاندىن كېيىن زور قىزغىنلىق بىلەن بېيجىڭدىكى ۋەتەنپەرۋەر ئوقۇغۇچىلار ھەرىكىتىگە ئاتلانغان. چۈ چيۇبەي 1920 – يىلى كۈزدە مۇخبىرلىق سالاھىيىتى بىلەن سوۋىت ئىتتىپاقىغا بېرىپ نەق مەيداندا زىيارەتتە بولغان. ئۇ ئىككى يىلدا نەچچە ئون پارچە خەۋەر ۋە ئەسەر يېزىپ، كۆرگەن – ئاڭلىغانلىرى ئارقىلىق ئۆكتەبىر ئىنقىلابىدىن كېيىنكى سوۋېت ئىتتىپاقىنىڭ ئەھۋالىنى ئەينەن تونۇشتۇرغان. 1921 – يىلى مايدا موسكۋادا جاڭ تەيلېينىڭ تونۇشتۇرۇشى بىلەن سوۋېت(بولشېۋىكلار) پارتىيەسىگە ئەزا بولغان، 1922 – يىلى فېۋرالدا جۇڭگو كومپارتىيەگە ئەزا بولغان.
</S>
<S ID=33244>
   چۈ چيۇبەي 1923 – يىلى يانۋاردا ۋەتەنگە قايتىپ كەلگەندىن كېيىن، ج ك پ مەركىزىي كومىتېتىنىڭ ئورگان ژۇرنىلى ‹‹يېڭى ياشلار›› ۋە ‹‹ئاۋانگارتلار›› ژۇرنىلىنىڭ مەسئۇل مۇھەررىرى ۋە ‹‹يېتەكچى››ژۇرنىلىنىڭ تەھرىرى بولۇپ، نۇرغۇن سىياسىي ماقالىلەرنى ئېلان قىلىپ، پارتىيەنىڭ ئىدىيەۋى نەزەرىيە قۇرۇلۇشىغا باشلامچى بولۇپ تۆھپە قوشقان. 1923 – يىل 6 – ئاينىڭ 15 – كۈنى ‹‹يېڭى ياشلار››پەسىللىك ژۇرنىلىنىڭ تۇنجى سانىدا ئۇ تەرجىمە قىلغان ‹‹ئىنتېرناتسىيونال شېئىرى›› تۇنجى قېتىم ئېلان قىلىنغان. 1923 – يىلى ئىيۇلدا چۈ چيۇبەي دېڭ جۇڭشيا قاتارلىقلار بىلەن شاڭخەي ئۇنىۋېرسىتېتىنى بىرلىكتە قۇرۇپ، ئىلمىي باشقارما باشلىقى، قوشۇمچە سوتسىيولوگىيە فاكۇلتېتىنىڭ مۇدىرى بولغان. كومپارتىيە بىلەن گومىنداڭ بىرلىكتە تەسىس قىلغان بۇ ئۇنىۋېرسىتېت جۇڭگو ئىنقىلابىغا زور بىر تۈركۈم ئىختىساسلىقلارنى يېتىشتۈرۈپ بەرگەن.
</S>
<S ID=33245>
   چۈ چيۇبەي ئوقۇغۇچىلىقتىن رەھبەر بولغۇچە بولغان قىسقىغىنا ھاياتىدا پارلاق كىشىلىك تۇرمۇشنى بېسىپ ئۆتكەن.
</S>
<S ID=33246>
   1927 – يىلى ‹‹7 – ئاۋغۇست يىغىنى››دىن كېيىن، چۈ چيۇبەي ج ك پ مەركىزىي كومىتېتى ۋاقىتلىق سىياسىي بىيۇروسىنىڭ ئەزاسى، دائىمىي كومىتېتىنىڭ ئەزالىقىنى ئۈستىگە ئېلىپ، پارتىيە مەركىزىي كومىتېتىنىڭ خىزمەتلىرىگە رىياسەتچىلىك قىلغان. جۇڭگو كومپارتىيەسى 1928 – يىل 6 – ئاينىڭ 18 –كۈنىدىن 7 – ئاينىڭ 11 – كۈنىگىچە موسكۋادا جۇڭگو كومپارتىيەسىنىڭ مەملىكەتلىك 6 – قۇرۇلتىيىنى ئاچقاندا، چۈ چيۇبەي جۇ ئېنلەي قاتارلىقلار بىلەن بىللە قۇرۇلتايغا رىياسەتچىلىك قىلغان ۋە مەركىزىي كومىتېت سىياسىي بىيۇروسىنىڭ ئەزالىقىغا سايلانغان. جۇڭگو كومپارتىيەسىنىڭ مەملىكەتلىك 6 – قۇرۇلتىيى ئاخىرلاشقاندىن كېيىن، چۈ چيۇبەي جۇڭگو كومپارتىيەسىنىڭ كوممۇنىستىك ئىنتېرناتسىيونالدا تۇرۇشلۇق ۋەكىللەر ئۆمىكىنىڭ باشلىقى بولغان. چۈ چيۇبەي 1930 – يىلى ئاۋغۇستتا شاڭخەيگە قايتىپ كېلىپ پارتىيە مەركىزىي كومىتېتىنىڭ خىزمەتلىرىگە قايتىدىن رىياسەتچىلىك قىلغان. 1931 – يىلى يانۋاردا ۋاڭ مىڭ چۈ چيۇبەيگە خاتا زەربە بېرىپ، ئۇنى مەركىزىي كومىتېتنىڭ رەھبەرلىكىدىن قالدۇرغان. چۈ چيۇبەي سىياسىي ئەربابلار زىيانكەشلىككە ئۇچراپ ئاق تېررورلۇق قاپلىغان شاڭخەيدە مەدەنىي ئاقارتىش كومىتېتى ۋە سولچىل يازغۇچىلار ئىتتىپاقىنىڭ خىزمىتىگە قاتناشقان ۋە ئۇنىڭغا رەھبەرلىك قىلغان، بۇ جەرياندا لېنىننىڭ ئەسەرلىرىنى تەرجىمە قىلىپ، لۇ شۈن بىلەن يېقىن دوستلاردىن بولۇپ قالغان. لۇ شۈن چۈ چيۇبەيگە سوۋغا قىلغان كىتابقا: ‹‹ھاياتىمدا ماڭا ئوخشاش كۆز قاراشتىكى بىر سىرداشقا ئېرىشكەنلىكىمنىڭ ئۆزى ماڭا يېتەرلىك›› دەپ بېغىشلىما يېزىپ بەرگەن.
</S>
<S ID=33247>
   شاڭخەيدە مەخپىي كۈرەش كۈنسايىن ئۆتكۈرلەشكەن، 1930 – يىلى ئاپرېلدا ‹‹ج ك پ مەركىزىي كومىتېتىنىڭ مەخپىي خىزمەتلەر توغرىسىدا مەركەزدىكى ھەر قايسى بۆلۈم، كومىتېتلاردىكى يولداشلارغا يازغان خېتى››دە، شارائىت ناچار بولۇپ، ھەر قايسى ئورگانلارنىڭ ھۆججەتلەرنى ساقلىشى قولايسىز بولغاچقا، ‹‹زۆرۈر بولمىغان ھۆججەتلەرنى جەزمەن ھۆججەتلەرنى ساقلاش ئورنىغا ئاپىرىپ ساقلاش كېرەك››لىكى ئالاھىدە تەكىتلەنگەن. 1930 – يىلى سېنتەبىردە ج ك پ 6 – نۆۋەتلىك مەركىزىي كومىتېتىنىڭ 3 – ئومۇمىي يىغىنىدىن كېيىن، ھۆججەتلەرنى ساقلاپ باشقۇرۇش باشقارمىسى 20 يەشىكتىن كۆپرەك ھۆججەت، ماتېرىيالنى توپلىغان. شۇنىڭ بىلەن جۇڭگو كوممۇنىستىك پارتىيەسىنىڭ تۇنجى مەخپىي ئارخىپ ئامبىرى قۇرۇلغان(پارتىيە ئىچىدە ‹‹مەركىزىي ھۆججەت ئامبىرى›› دەپ ئاتىلىدۇ).
</S>
<S ID=33248>
   1931 – يىلىنىڭ بېشىدا جۇ ئېنلەي مەركىزىي كاتىبات باشقارمىسىغا كېلىپ خىزمەتلەرنى كۆزدىن كەچۈرگەن ھەم ھۆججەتلەرنى تەكشۈرۈپ كۆرگەن. جۇ ئېنلەي كۆزدىن كەچۈرۈش جەريانىدا مەركىزىي كاتىبات باشقارمىسىدا ساقلانغان ھۆججەت، ماتېرىياللارنىڭ رەتلەنمەي ئايرىم ئوراپ قويۇلغانلىقىنى كۆرۈپ، ‹‹ھۆججەت، ماتېرىياللارنى تۈرگە ئايرىپ رەتلەش›› توغرىسىدا كۆرسەتمە بەرگەن، شۇنداقلا ئۆزىگە ھەمراھ بولۇپ كەلگەن مەركىزىي كاتىبات باشقارمىسىنىڭ مەسئۇلىغا: سىلەر ھۆججەتلەرنى رەتلەشتە چۈ چيۇبەي بىلەن سۆزلىشىپ، ئۇنى ھۆججەتلەرنى بىر تەرەپ قىلىش چارىسى تۈزۈشكە تەكلىپ قىلساڭلار بولىدۇ، دېگەن.
</S>
<S ID=33249>
   چۈ چيۇبەي بۇنىڭغا خۇشاللىق بىلەن ماقۇل بولۇپ، تېزلا بىر قەدەر سىستېمىلىق بولغان ‹‹ھۆججەتلەرنى بىر تەرەپ قىلىش چارىسى››نىڭ دەسلەپكى لايىھەسىنى تەييارلىغان.
</S>
<S ID=33250>
   چۈ چيۇبەي ‹‹ھۆججەتلەرنى بىر تەرەپ قىلىش چارىسى››نىڭ دەسلەپكى لايىھەسىنى تۈزۈش جەريانىدا: بارلىق ھۆججەتلەرنىڭ ‹‹يىل، ئاي، كۈنىنى ئىزاھلاشنى ئەستە تۇتۇش، قانچە تەپسىلىي ئىزاھلىسا شۇنچە ياخشى بولىدىغانلىقى››نى، مەركەز، يەرلىك ۋە ھەر قايسى تەشكىلاتلارنىڭ ئورگان گېزىتىنى تولۇق ساقلاپ، ‹‹ئەڭ كۆپ بولغاندا ئىككى كىشى بىلىدىغان ھەم پۇل ئىسراپ بولمايدىغان جايدا ساقلاش›› كېرەكلىكىنى، ‹‹ئىلگىرىكى ئورگان گېزىتىدە ئېلان قىلىنغان ئىلمىي ماقالىلەرنىڭ كاتولوگىنى تۈزۈپ چىقىش››(شۇنداقلا يېزىلغان يىل، ئاي، كۈنىنى ئىزاھلاش)نى ئوتتۇرىغا قويغان.
</S>
<S ID=33251>
   جۇ ئېنلەي ‹‹ھۆججەتلەرنى بىر تەرەپ قىلىش چارىسى››نىڭ دەسلەپكى لايىھەسىنى كۆرگەندىن كېيىن، سىناق تەرىقىسىدە يولغا قويۇپ كۆرۈپ بېقىش توغرىسىدا يوليورۇق بەرگەن.
</S>
<S ID=33252>
   ‹‹ھۆججەتلەرنى بىر تەرەپ قىلىش چارىسى›› جۇڭگو كوممۇنىستىك پارتىيەسىنىڭ تۇنجى ھۆججەتلەرنى باشقۇرۇش تۈزۈمى بولۇپ، مەركىزىي ھۆججەت ئامبىرىدا ئەڭ بالدۇر يولغا قويۇلغان. ‹‹ھۆججەتلەرنى بىر تەرەپ قىلىش چارىسى››نىڭ يولغا قويۇلۇشى پارتىيە تارىخىغا ئائىت زور تۈركۈمدىكى قىممەتلىك ئارخىپ ماتېرىياللىرىنى ساقلاپ قېلىشتا مۇھىم تارىخىي رول ئوينىغان.
</S>
<S ID=33253>
   چۈ چيۇبەي 1934 – يىلى فېۋرالدا رۈيجىن مەركىزىي ئىنقىلابىي بازىغا بارغان. قىزىل ئارمىيە ئۇزۇن سەپەرگە ئاتلانغاندىن كېيىن، چۈ چيۇبەي جەنۇبتا قېلىپ پارتىزانلىق ئۇرۇشىنى داۋاملاشتۇرغان. چۈ چيۇبەي 1935 – يىلى فېۋرالدا فۇجيەن ئۆلكىسىنىڭ چاڭتىڭ ناھىيەسىدە گومىنداڭ ئارمىيەسىنىڭ قولىغا چۈشۈپ قالغان. دۈشمەنلەر ئۇنىڭ سالاھىيىتىنى ئۇققاندىن كېيىن، ھەر خىل ۋاسىتىلەرنى قوللىنىپ ئۇنى تەسلىم بولۇشقا مەجبۇرلىغان بولسىمۇ، ئۇ كەسكىن رەت قىلغان. چۈچيۇبەي 6 – ئاينىڭ 18 – كۈنى مەردانىلارچە جازا مەيدانىغا ماڭغاندا، يول بويى ‹‹ئىنتېرناتسىيونال شېئىرى››، ‹‹قىزىل ئارمىيە مارشى››نى ئېيتىپ، ‹‹جۇڭگو كومپارتىيەسى ياشىسۇن!››، ‹‹كوممۇنىزم ياشىسۇن!›› دەپ شوئار توۋلىغان. دۈشمەنلەر ئۇنى جازا مەيدانىغا ئېلىپ بارغاندىن كېيىن چىملىقتا تىزلىنىپ ئولتۇرغۇپ ئېتىۋەتكەن.
</S>
<S ID=33254>
   1950 – يىل 12 – ئاينىڭ 31 – كۈنى ماۋ زېدۇڭ ‹‹چۈ چيۇبەي ئەسەرلىرى توپلىمى››غا بېغىشلىما يېزىپ، ئۇنىڭغا يۈكسەك باھا بېرىپ: ئىنقىلاب مۈشكۈل ئەھۋالدا قالغان چاغلاردا چۈ چيۇبەي ئۆز مەيدانىدا قەتئىي چىڭ تۇرۇپ، دۈشمەننىڭ مىلتىقى ئالدىدا قىلچە تىز پۈكمىدى. ئۇنىڭ خەلق ئۈچۈن خىزمەت قىلىشتەك بۇ روھى، قىيىنچلىق ئالدىدا تىز پۈكمەس ئىرادىسى ۋە ئەسەرلىرىدە ئەكس ئەتكەن ئىدىيەسى مەڭگۈ ھايات، ھەرگىز ئۆلمەيدۇ، دەپ يازغان.
</S>
<S ID=33255>
   كومپارتىيە تارىخىدا چۈ چيۇبەيگە ئوخشاش تىرىشىپ تەپەككۇر قىلىدىغان، تەجرىبىلەرنى خۇلاسىلەشكە ماھىر شەخسلەر ۋە ۋەقەلەر نۇرغۇن. ئۇلارنىڭ يىراقنى كۆرەرلىكى، ئىنقىلابنىڭ غەلىبىسىگە بولغان تەۋرەنمەس ئىشەنچى كېيىنكى ئىنقىلاب ۋە قۇرۇلۇشلارغا چوڭقۇر تەسىر كۆرسەتكەن بولۇپ، بۇنىڭغا قايىل بولماي تۇرالمايمىز.
</S>
<S ID=33256>
(شىنخۇا ئاگېنتلىقى)
</S>
</TEXT>
/BODY
/DOC