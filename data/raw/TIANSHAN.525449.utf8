<DOC>
<DOCID>TIANSHAN.525449</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-27 18:28:25</DATE>
</HEADER>
<BODY>
<HEADLINE>
<S ID=29056>
بۇلاقلىقتا ئوتلاقلار ياشاردى
</S>
</HEADLINE>
<TEXT>
<S ID=29057>
 ئىختىيارىي مۇخبىرىمىز ئابدۇسالام قادىر
</S>
<S ID=29058>
   بۈگۈنكى كۈندە موڭغۇلكۈرە ناھىيە بازىرىدىن 60 كىلومېتىر يىراقلىقتىكى قاراسۇ يېزىسىنىڭ بۇلاقلىق چارۋىچىلىق فېرمىسىغا بارغانلار ھۈپپىدە ئېچىلغان كۈركۈم گۈللەرنىڭ يايلاقنى ئاجايىپ گۈزەل تۈسكە كىرگۈزگەنلىكىنى كۆرۈپ ھەيران بولماي قالمايدۇ. ئەمەلىيەتتە بۇ قاراسۇ يېزىسىنىڭ يايلاقتا چارۋىلارنى يايلىتىپ بېقىشنى تىزگىنلەش سىياسىتىنى يولغا قويغانلىقىنىڭ نەتىجىسى.
</S>
<S ID=29059>
   ئىلگىرى 10 مىڭ مو كېلىدىغان بۇلاقلىق يايلىقى چارۋا مالنى كۆپ بېقىش سەۋەبلىك ئېغىر دەرىجىدە چېكىنىپ كەتكەنىدى. قاراسۇ يېزىلىق پارتكومنىڭ شۇجىسى لى جياڭمىڭ مۇنداق دېدى: ئىلگىرى بۇ يايلاقتا چارۋا ماللار يايلىتىپ بېقىلغاچقا، نۇرغۇن يېپىنچا ئۆسۈملۈك ئېغىر بۇزغۇنچىلىققا ئۇچرىغانىدى. چارۋا مال بېقىشقا چەك قويۇش تەدبىرى يولغا قويۇلغاندىن كېيىن، يايلاق ئېكولوگىيەسى تېز ئەسلىگە كەلدى.
</S>
<S ID=29060>
   بۇ ناھىيەدە بېقىلىۋاتقان چارۋا مال بۇلتۇر 1 مىليونغا، چارۋىچىلىق ئىشلەپچىقىرىش ئومۇمىي قىممىتى 900 مىليون يۈەنگە يېتىپ، بۇ يېزا ئىگىلىك ئىشلەپچىقىرىش ئومۇمىي قىممىتىنىڭ %57ىنى ئىگىلىدى. ناھىيەلىك چارۋىچىلىق ئىدارىسىنىڭ باشلىقى بولاتجان قالىبۇل مۇنداق دېدى: بۇ يىل ئوتلاق ئېكولوگىيەسىنى ياخشىلاش خىزمىتىنىڭ ئۈنۈمى كۆرۈنەرلىك بولدى. دۆلەتنىڭ ئوتلاق قوغداش تۈر قۇرۇلۇشىنىڭ يولغا قويۇلۇشى بىلەن، ناھىيە بويىچە 900 مىڭ مو ئوتلاق قاشالاندى، 3 مىليون 800 مىڭ مو ئوتلاق دەم ئالدۇرۇلدى، 2 مىليون 500 مىڭ مو يەردىكى چاشقان يوقىتىلدى. بۇلتۇردىن باشلاپ ئۈچ يىلغىچە يايلاق ئۆسۈملۈكلىرىنى ئەسلىگە كەلتۈرۈش لايىھەسى يولغا قويۇلۇپ، چارۋىچىلار بىلەن توختام ئىمزالاندى. 3 مىليون 150 مىڭ يۈەن مەبلەغ سېلىنىپ، بېدە ۋە قىزىل پۇرچاق ئۇرۇقلىقىدىن 109 توننا كىرگۈزۈلۈپ، قاراسۇ مەركەز قىلىنغان ئوت – چۆپ بازىسى ۋە ئاقدالا بازىرى مەركەز قىلىنغان يەم – خەشەك بازىسى دەسلەپكى قەدەمدە بەرپا قىلىندى.
</S>
<S ID=29061>
   ئوتلاق تولۇقلىمىسى چارۋىچىلارنىڭ ساياھەتچىلىك كەسپى ئارقىلىق كىرىمىنى ئاشۇرۇشىغا تۈرتكە بولدى. بۇلاقلىق چارۋىچىلىق فېرمىسى تاراتقۇلار ئارقىلىق كۈركۈم گۈللەر ھۈپپىدە ئېچىلغان يايلاقلارنى تەشۋىق قىلىپ، نۇرغۇن ساياھەتچىنى جەلپ قىلدى.
</S>
<S ID=29062>
‏
</S>
</TEXT>
/BODY
/DOC