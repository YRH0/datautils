<DOC>
<DOCID>TIANSHAN.522200</DOCID>
<HEADER>
<CLASS>ئۈرۈمچى</CLASS>
<DATE>2016-05-10 16:26:17</DATE>
</HEADER>
<BODY>
<HEADLINE>
<S ID=27650>
مەدەنىي يول يۈرۈش – مەدەنىي شەھەر بەرپا قىلىشتىكى مۇھىم ھالقا
</S>
</HEADLINE>
<TEXT>
<S ID=27651>
  خالىدە ئوبۇل
</S>
<S ID=27652>
   يېقىندا يولدا ئۇچرىغان بىر ئىش دىققىتىمنى قوزغىدى. مەن مەلۇم بىر كۈنى چۈشتە ئۈرۈمچى شەھىرىنىڭ سايباغ رايونىدىكى ئىشچىلار مەدەنىيەت سارىيى ئەتراپىدا يولدىن ئۆتمەكچى بولۇپ تۇرسام، 30 ياشلار چامىسىدىكى بىر ئايال قىزىنى يېتىلەپ يولدىن تېز ئۆتمەكچى بولۇۋېدى، قىزچاق ئاپىسىنىڭ قولىنى چىڭ تۇتۇۋالدى. ئاندىن قىزچاق ئاپىسىغا: ئاپا سىز ماڭا دائىم يول يۈرگەندە قىزىل چىراغقا دىققەت قىلىڭ دەيتتىڭىز، ئەجىبا ئۆزىڭىز قىزىل چىراغقا دىققەت قىلمىدىڭىزغۇ؟! مەكتەپتە ئوقۇتقۇچىمىز بىزگە دائىم مەدەنىي يول يۈرەيلى، يېشىل چىراغ يانغاندا يولدىن ئۆتەيلى، دەپ بەك تەكىتلەيدۇ... ئۆزى كىچىك بولسىمۇ، ئەقلى يېتىلگەن بۇ قىزچاقنىڭ سۆزىدىن ئىختىيارسىز سۆيۈندۈم. ئاپىسىنىڭ خىيالىغا كەلمىگەن كىچىككىنە بىر ئىشنى شۇ قىز ئاپىسىنىڭ ئېسىگە سالدى. شەھەر ئاھالىلىرىنىڭ سۆز – ھەرىكىتى بىر شەھەرنىڭ ئوبرازىغا مۇناسىۋەتلىك بولۇپلا قالماي، كىشىلەرنىڭ بىخەتەرلىكىگە، ھايات – ماماتىغا مۇناسىۋەتلىك مۇھىم ئىشتۇر.
</S>
<S ID=27653>
   بۇ يىل ئۈرۈمچى شەھىرىدە مەملىكەت بويىچە مەدەنىي شەھەر بەرپا قىلىش دولقۇنى قوزغىلىپ، مەدەنىي مۇلازىمەت قىلىش، مەدەنىي تەرتىپ ئورنىتىش، مەدەنىي مۇھىت بەرپا قىلىشنى چىڭ تۇتۇش، شەھەر ئاھالىلىرىنىڭ مەدەنىيەت ساپاسىنى ئۆستۈرۈش، جەمئىيەتنىڭ مەدەنىيلىك دەرىجىسىنى ئۈزلۈكسىز ئۆستۈرۈش ئارقىلىق ئۆزگىچىلىككە ئىگە، سېھرىي كۈچكە تولغان ‹‹ئىشەنچلىك ئۈرۈمچى›› قۇرۇش تەشەببۇس قىلىندى.
</S>
<S ID=27654>
   ئۇقۇشىمچە، ھازىر ئۈرۈمچى شەھىرىدىكى مەدەنىي يول يۈرۈش بويىچە ئۈلگە يول ئېغىزلىرىدا مۇلازىمەت قىلىۋاتقان پىدائىيلار %100كە يېتىپتۇ. قاتناش ساقچىلىرىمۇ پىيادە يول يۈرگۈچىلەرنىڭ بىخەتەر يول يۈرۈشىگە يېتەكچىلىك قىلىۋېتىپتۇ ۋە ئۇلارنى باشقۇرۇۋېتىپتۇ. قىزىل چىراغ يانغاندا يولدىن ئۆتۈش، رىشاتكىدىن ئارتىلىپ ئۆتۈش، پىيادىلەر يولىدا ماڭماسلىق قاتارلىق قاتناش قائىدىسىگە خىلاپ 13 تۈرلۈك قىلمىشقا بەش يۈەندىن 50 يۈەنگىچە جەرىمانە قويۇشنى بەلگىلەپتۇ. 5 – ئايدىن باشلاپ، ئۈرۈمچى شەھىرىنىڭ ئاساسىي يوللىرىدىكى يول ئېغىزلىرىدا مەدەنىي يول يۈرۈش ئۈلگە يولى ئېغىزلىرىنى كۆپەيتىپ، مەدەنىيەتسىز يول يۈرگۈچىلەرگە تەربىيە بېرىش ياكى جەرىمانە قويۇشنى كۈچەيتىپتۇ.
</S>
<S ID=27655>
   ئۇنداقتا، ئۈرۈمچى شەھەر ئاھالىلىرىنىڭ مەدەنىي يول يۈرۈش ئېڭىدا ئۆزگىرىش بولدىمۇ؟
</S>
<S ID=27656>
   ئۈرۈمچى شەھىرىنىڭ بۇلاقتاغ رايونلۇق قاتناش ساقچى چوڭ ئەترىتى يىكەنكۆل يولى ئوتتۇرا ئەترىتىنىڭ باشلىقى خۇ چۈەنجۇ ئۈرۈمچى شەھىرىدىكى مەدەنىي يول يۈرۈش ئۈلگە ئېغىزى ھېسابلىنىدىغان شىخۇڭ شەرقىي يولى بىلەن يىكەنكۆل جەنۇبىي يولى كېسىشكەن ئەمگەك كوچىسىدا ۋەزىپە ئىجرا قىلاتتى. ئۇ مۇنداق دېدى: باشقۇرۇش مۇلازىمەت دېمەكتۇر، ھازىر كۆپلىگەن شەھەر ئاھالىلىرىنىڭ بىخەتەر يول يۈرۈش ئېڭى يۇقىرى بولۇپ، مەدەنىي يول يۈرۈۋاتقان بولسىمۇ، يەنىلا قىسمەن موتورلۇق قاتناش ۋاسىتىلىرىنىڭ بەلگىلەنگەن يولدا ماڭمىغانلىقىنى، خالىغانچە ئاپتوموبىل يولىنى ئۆزگەرتىدىغانلىقىنى، ئاپتوموبىللارنىڭ قالايمىقان توختىغانلىقىنى كۆرۈپ تۇرىمەن. بۇ يول ئېغىزىنىڭ يېنىدىكى ئۈرۈمچى شەھەرلىك ئۆي – زېمىن ئىدارىسىگە كېلىپ ئىش بېجىرىدىغان ئاھالىلەر كۆپ، ئاپتوموبىل توختىتىش ئورنى ئاز بولغاچقا، ئىش بېجىرگىلى كەلگەن ئاھالىلەرنىڭ كۆپىنچىسى ئاپتوموبىلىنى يولغىلا توختىتىپ قويىدۇ. بۇنداق بولغاندا، باشقا ئاپتوموبىللارنىڭ نورمال يول يۈرۈشى تەسكە توختاپ، قاتناش قىستاڭچىلىقىنى پەيدا قىلىدۇ. ئۆتكەن – كەچكەن ئاپتوموبىللار يولدا توختىتىپ قويغان ئاپتوموبىللارنى سوقۇۋېتىشى مۇمكىن، بۇنىڭدىن شۇنى كۆرۈۋېلىشقا بولىدۇكى، مەدەنىيەتىسز يول يۈرۈش قىلمىشلىرىنىڭ كەينىگە خەۋپ يوشۇرۇنغان. شۇڭا، ئىش بېجىرگىلى كەلگەنلەر ئەڭ ياخشىسى ئاپتوموبىلىنى مۇۋاپىق ئورۇنغا توختىتىپ قويۇشى كېرەك، بۇنداق بولغاندا ھەم بىخەتەرلىككە كاپالەتلىك قىلغىلى ھەم ئىش بېجىرىش ئۈنۈمىنى ئۆستۈرگىلى بولىدۇ.
</S>
<S ID=27657>
   شەھەر ئاھالىسى پەرىدە ئابدۇقادىر مۇنداق دېدى: بەزى شوپۇرلار ھەقىقەتەن مەدەنىيەتسىز، ئۇلار يۈزى قىزارمايلا ئارىلىقلاردىن قىسىلىپ كىرىۋالىدۇ، نورمال يول يۈرۈۋاتقان ئاپتوموبىللارغا يول بەرمەيدۇ، بەزى موتورسىز قاتناش ۋاسىتىلىرى ئاپتوموبىل يولىدا ئىختىيارىي ھالدا بىر دەم ئوڭغا، بىر دەم سولغا بۇرۇلۇپ، شوپۇرلارنى يۈرەكزادە قىلىۋېتىدۇ. يەنە بەزى ئاپتوموبىللار سېرىق چىراغ يانسىمۇ مېڭىۋېرىدۇ. قاتناش قائىدىسىدە، سېرىق چىراغ يانغاندا، توختىتىش سىزىقىدىن ئۆتكەن ئاپتوموبىللار مېڭىۋەرسە بولىدۇ، توختىتىش سىزىقتىن ئۆتمىگەن ئاپتوموبىللار چوقۇم توختىشى كېرەك، دەپ ئېنىق بەلگىلەنگەن.
</S>
<S ID=27658>
   پەرىدەنىڭ پىراۋا ئېلىپ ئاپتوموبىل ھەيدىگىنىگە تۆت يىل بوپتۇ. ئۇ بەزىدە پىيادە يول يۈرگۈچىلەر بىلەن شوپۇرلارنىڭ يول تالىشىپ قالىدىغانلىقىنىمۇ كۆرىدىكەن، ئۇ مۇنداق دېدى: شوپۇرلار پىيادە يول يۈرگۈچىلەرگە يول قويۇشى كېرەك، لېكىن پىيادە يول يۈرگۈچىلەر ئىچىدىمۇ قاتناش قائىدىسىگە رىئايە قىلمايدىغانلار بار، بەزىلەر قىزىل چىراغنىڭ يېنىدىكى پىيادە يولى سىزىقىدا ساقلاپ تۇرماي، يول ئوتتۇرىسىغا كېلىۋالىدۇ، يەنە بەزىلەر ئالدى – كەينىگە قاراپمۇ قويماي يۈگۈرۈپ ئۆتۈپ كېتىدۇ، شۇ چاغدا بىرەر ۋەقە يۈز بەرسە، بۇنداق جاۋابكارلىقنى كىم ئۈستىگە ئالىدۇ؟ بۇ قائىدىگە خىلاپ قاتناش قىلمىشلىرىنى تۈگىتىشتە، تەشۋىق ۋە تەربىيەگىلا تايانساق بولمايدۇ، چوقۇم ئىجرا قىلىش سالمىقىنى ئاشۇرۇپ، قانۇنسىز قاتناش قىلمىشلىرىغا قويۇلىدىغان جەرىمانە سوممىسىنى كۆپەيتىش كېرەك.
</S>
<S ID=27659>
   ئۈرۈمچى شەھەرلىك مەنىۋى مەدەنىيلىك قۇرۇلۇشىغا يېتەكچىلىك قىلىش ئىشخانىسىنىڭ باشلىقى ما جۇڭفۇ مۇنداق دېدى: ئۈرۈمچى شەھىرى شەھەر ئاھالىلىرىنىڭ يول يۈرۈشىنى تەرتىپكە سېلىش ئۈچۈن تۈرلۈك قانۇن – تۈزۈملەرنى يولغا قويدى، بۇنىڭ ئىچىدە جەرىمانە قويۇش ھالقىسىمۇ بار. ھازىر قانۇن – تۈزۈملەرنىڭ قېلىپلىشىشى بىلەن شەھەر ئاھالىلىرىنىڭ يول يۈرۈشىدە كۆپ ياخشىلىنىش بولۇۋاتىدۇ، ئەمما مەدەنىيەتسىز يول يۈرۈش ئەھۋاللىرى يەنىلا مەۋجۇت. ئەمەلىيەتتە، جەرىمانە قويۇش ئاساسىي مەقسەت ئەمەس، خىزمەت نىشانىمىزمۇشۇنداق تەدبىر ئارقىلىق شەھەر ئاھالىلىرىنىڭ مەدەنىيەتسىز قىلمىشىنى كونترول قىلىشتۇر.
</S>
<S ID=27660>
   شۇنىسى ئېنىقكى، مەدەنىي يول يۈرۈش – مەدەنىي شەھەر بەرپا قىلىشتىكى مۇھىم ھالقا، بىز ئېغىزدا دائىم دەيدىغان ‹‹جۇڭگوچە يولدىن ئۆتۈش›› نى پەيدا قىلىدىغان سەۋەبلەر بەك كۆپ، بۇ ئاساسلىقى ئادەمنىڭ ساپاسى ۋە تۈزۈمنىڭ ئىجرا قىلىنىشىغا باغلىق بولىدۇ. مېنىڭچە ئادەمنىڭ مەدەنىيلىك دەرىجىسىنى، ساپاسىنى كىچىك ئىشلاردىن كۆرۈۋالغىلى بولىدۇ. كىچىك ئىشلاردىمۇ ئۆزىنى باشقۇرالمىغان ئادەملەرنىڭ چوڭ ئىشلاردا مەدەنىي بولۇشىدىن سۆز ئېچىش مۇمكىن بولمايدۇ. بىز ئۈرۈمچى شەھىرىنىڭ پۇقراسى بولۇش سۈپىتىمىز بىلەن مەدەنىيلىكنى ئۆزىمىزدىن، ئەتراپىمىزدىكى كىچىك ئىشلاردىن باشلاپ، مەدەنىي يول يۈرگۈچىلەردىن بولۇپ، ئۈرۈمچى شەھىرىنىڭ مەدەنىي شەھەر بەرپا قىلىشىغا كۈچىمىزنى قوشايلى!
</S>
</TEXT>
/BODY
/DOC