<DOC>
<DOCID>TIANSHAN.508051</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-03-10 15:35:23</DATE>
</HEADER>
<BODY>
<HEADLINE>
<S ID=19101>
ئالتۇن سېتىۋېلىشتىن بۇرۇن بىلىۋېلىشقا تېگىشلىك ئىشلار
</S>
</HEADLINE>
<TEXT>
<S ID=19102>
   ئالتۇن باھاسى داۋالغۇپ تۇرۇۋاتقان بولسىمۇ، كىشىلەرنىڭ ئالتۇنغا مەبلەغ سېلىش قىزغىنلىقى سۇسلاپ قالمىدى.
</S>
<S ID=19103>
ئالتۇن جۇڭگولۇقلارنىڭ مەبلەغ سېلىش، سوۋغا بېرىش ۋە زىبۇ – زىننەت بۇيۇملىرىنى سېتىۋېلىشىدىكى ئالدىن تاللىشى بولۇپ قالدى.
</S>
<S ID=19104>
شۇڭا ئىستېمالچىلار ئالتۇن ھەققىدە تۆۋەندىكى ساۋاتنى بىلىۋالسا، ئالتۇن سېتىۋالغاندا پۇشايمان قىلمايدۇ.
</S>
<S ID=19105>
   جۇڭگو ئەڭ چوڭ ئالتۇن ئىستېمال دۆلىتى
</S>
<S ID=19106>
   جۇڭگو ئالتۇن جەمئىيىتىنىڭ ئەڭ يېڭى ئىستاتىستىكىسىغا ئاساسلانغاندا، 2015 – يىلىنىڭ ئالدىنقى ئۈچ پەسلىدە ئېلىمىزنىڭ ئالتۇن ئىستېمالى 813.89 توننىغا يېتىپ، 2014 – يىلىنىڭ ئوخشاش مەزگىلىدىكىدىن 59.07 توننا ئېشىپ، ئېشىش نىسبىتى %7.83كە يەتكەن.
</S>
<S ID=19107>
بۇنىڭ ئىچىدە زىبۇ – زىننەت بۇيۇملىرىنى ياساشقا ئىشلىتىلگىنى 590.98 توننا، زىخچە ئالتۇن ياساشقا ئىشلىتىلگىنى 141.58 توننا بولۇپ، 2014 – يىلىنىڭ ئوخشاش مەزگىلىدىكىدىن %1.65، %18.55 ئاشقان.
</S>
<S ID=19108>
ئالتۇن پۇل ياساشقا ئىشلىتىلگىنى 16.33 توننا، سانائەت ۋە باشقا ساھەلەرگە ئىشلىتىلگىنى 65 توننا بولغان.
</S>
<S ID=19109>
   ئالتۇن زىبۇ – زىننەت بۇيۇملىرىنى سېتىۋېلىش ئالتۇنغا مەبلەغ سالغانلىق ئەمەس
</S>
<S ID=19110>
   كىشىلەر ئالتۇن زىبۇ – زىننەت بۇيۇملىرى پۇلنىڭ قىممىتىنى ساقلايدۇ، ئالتۇن سېتىۋېلىش پۇلنى بانكىغا قويغانغا ئوخشاش، دەپ قارايدۇ. ئەمەلىيەتتە، ئۇنداق بولۇشى ناتايىن.
</S>
<S ID=19111>
   ئالتۇن زىبۇ – زىننەت بۇيۇملىرىنىڭ باھاسى خام ماتېرىيال، ھۈنەر سەنئەت، ئادەم كۈچى تەننەرخى قاتارلىق كۆپ تەرەپلەرنى ئۆز ئىچىگە ئالىدۇ.
</S>
<S ID=19112>
ئالتۇن باھاسى ئۆرلىگەندە ئالتۇن زىبۇ – زىننەت بۇيۇملىرىنىڭ باھاسىمۇ ئۆرلەيدۇ، ئالتۇن باھاسى چۈشكەندە ئالتۇن زىبۇ – زىننەت بۇيۇملىرىنىڭ باھاسىنىڭ چۈشۈرۈش نىسبىتى ئالتۇن باھاسىنىڭ چۈشۈش نىسبىتىدىن كۆپ تۆۋەن بولىدۇ.
</S>
<S ID=19113>
شۇڭا ئالتۇن زىبۇ – زىننەت بۇيۇملىرىنى ئىستېمال بۇيۇمى ياكى يىغىپ ساقلاش بۇيۇمى قىلىشقا بولىدۇ، ئەمما مەبلەغ سېلىش مەھسۇلاتى قىلىشقا بولمايدۇ.
</S>
<S ID=19114>
   زىخچە ئالتۇننىڭ ھەممىسلا مەبلەغ سېلىشقا ماس كېلىۋەرمەيدۇ
</S>
<S ID=19115>
   زىخچە ئالتۇن مەبلەغ سېلىش تىپىدىكى ۋە يىغىپ ساقلىنىدىغاندىن ئىبارەت ئىككى تۈرگە ئايرىلىدۇ.
</S>
<S ID=19116>
تەبرىك زىخچە ئالتۇنلىرى يىغىپ ساقلاشقا ماس كېلىدۇ، مەبلەغ سېلىش تىپىدىكى زىخچە ئالتۇنلار قىممەتنى ساقلاش ۋە قايتۇرۇپ سېتىپ بېرىش ئىقتىدارىنى ھازىرلىغان، قىممىتى ۋە باھاسى بازارنىڭ تەڭشىشى ۋە ئىقتىسادنىڭ تەسىرىگە ئۇچرايدۇ، ئۇ مېتال پۇلغا تەۋە. سەنئەتلىك زىخچە ئالتۇن زىبۇ – زىننەت بۇيۇمىغا تەۋە بولۇپ، سەنئەت قىممىتى ۋە بەدىئىي قىممەتكە ئىگە، ئەمما مەبلەغ سېلىش قىممىتىگە ئىگە ئەمەس.
</S>
<S ID=19117>
   ئۇنىڭدىن باشقا سەنئەتلىك زىخچە ئالتۇننىڭ باھاسى زىبۇ – زىننەت بۇيۇمىدەك ئۆزگىرىپ تۇرىدۇ، سەنئەتلىك زىخچە ئالتۇننى كونىسىنى يېڭىغا ئالماشتۇرۇشقىلا بولىدۇ، قايتۇرۇپ سېتىپ بەرگىلى بولمايدۇ.
</S>
<S ID=19118>
   زىبۇ – زىننەت بۇيۇملىرىدا ‹‹ئۈچكە كاپالەتلىك قىلىش›› يوق
</S>
<S ID=19119>
   نۇرغۇن كىشى قىممەت باھالىق ئۈنچە مەرۋايىت ۋە زىبۇ – زىننەت بۇيۇملىرىنى خالىغان ۋاقىتتا قايتۇرۇشقا، ئالماشتۇرۇشقا بولىدىغان ئۈچتە كاپالەتلىك مەھسۇلاتلار دائىرىسىگە كىرىدۇ، دەپ قارايدۇ. ئەمەلىيەتتە ئۇنداق ئەمەس.
</S>
<S ID=19120>
   زىبۇ – زىننەت بۇيۇملىرى باشقا تاۋارلارغا ئوخشىمايدۇ، ئايرىم ساندىكى بىر قانچە شەھەرلا زىبۇ – زىننەت بۇيۇملىرىنى ئۈچتە كاپالەت دائىرىسىگە كىرگۈزگەن بولۇپ، مۇتلەق كۆپ قىسىم جايلاردا خالىغان ۋاقىتتا ئالماشتۇرۇش ياكى قايتۇرۇشقا كاپالەتلىك قىلىنمايدۇ.
</S>
<S ID=19121>
   4 – مايدىن باشلاپ ئۈچ توققۇزلۇق ئالتۇن مەۋجۇت ئەمەس
</S>
<S ID=19122>
   ئۈچ توققۇزلۇق، تۆت توققۇزلۇق، 18 كاراتلىق، ئاق ئالتۇن، رەڭلىك ئالتۇن دېگەندەك سۆزلەر بازاردىكى ئالتۇن زىبۇ – زىننەت بۇيۇملارنىڭ ساپلىق دەرىجىسى ۋە تۈرلىرىنىڭ دائىملىق ئاتىلىشى بولۇپ، بۇنىڭغا قارىتا دۆلەت ئۆلچەملەشتۈرۈش كومىتېتى ‹‹زىبۇ – زىننەت، قىممەتلىك مېتال بۇيۇملارنىڭ ساپلىق دەرىجىسىنىڭ بېكىتىلىشى ۋە ئىسىم قويۇش چارىسى›› ئېلان قىلدى، 2016 – يىلى 4 – مايدىن باشلاپ ئىجرا قىلىنىدۇ، بۇنىڭدىن كېيىن %999.0 لىك ساپ ئالتۇندىن ياسالغان زىبۇ – زىننەت بۇيۇملىرىغىمۇ ‹‹ساپ ئالتۇن›› دېگەن سۈپەت سۆزىنى ئىشلىتىشكىلا بولىدۇ، ھازىرقىدەك ‹‹ ئۈچ توققۇزلۇق ›› دەپ ئاتاشقا بولمايدۇ.
</S>
<S ID=19123>
بۇ 14 يىل ئىشلىتىلگەن ‹‹ئۈچ توققۇزلۇق›› ئاتالمىسىنىڭ تارىخقا ئايلىنىپ ئالتۇننى ساپ ئالتۇن، دەپ ئاتاشقىلا بولىدىغانلىقىدىن ھەم مىقدارىنىڭ چوقۇم ئېنىق ئەسكەرتىلىدىغانلىقىدىن دېرەك بېرىدۇ.
</S>
<S ID=19124>
بېلىقىز ئەخەت (ت)
</S>
</TEXT>
/BODY
/DOC