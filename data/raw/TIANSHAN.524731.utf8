<DOC>
<DOCID>TIANSHAN.524731</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-24 12:59:46</DATE>
</HEADER>
<BODY>
<HEADLINE>
<S ID=28861>
ئىلى ئوبلاستى كەسىپ قۇرۇلمىسىنى تەڭشەپ، دېھقانلارنىڭ كىرىمىنى ئاشۇرۇشقا ئاساس سالدى
</S>
</HEADLINE>
<TEXT>
<S ID=28862>
  ئابدۇسالام قادىر خەۋەر قىلىدۇ: ئىلى ئوبلاستى سىياسەت ئارقىلىق يۆلەش ۋە يېتەكلەشنى كۈچەيتىپ، يېزا ئىگىلىك كەسىپ قۇرۇلمىسىنى تەڭشەپ، دېھقانلارنى خاس، يۇقىرى ئۈنۈملۈك ئىقتىسادىي زىرائەت تېرىشقا ئىلھاملاندۇرۇپ، يېزا ئىگىلىكىنىڭ ئۈنۈمى ۋە دېھقان – چارۋىچىلارنىڭ كىرىمىنى ئاشۇرۇشقا ئاساس سالدى.
</S>
<S ID=28863>
   چاپچال ناھىيەسى بۇ يىل كۆممىقوناق تېرىلغۇ كۆلىمىنى ئازايتىپ، شال، زاراڭزا تېرىلغۇ كۆلىمىنى كېڭەيتتى. شاللىقلاردا بېلىق، ئۆردەك بېقىشنى يولغا قويۇپ، دېھقانلارنىڭ مو بېشى كىرىمىنى كۆپەيتتى. ناھىيە بويىچە شال تېرىلغۇ كۆلىمىنى 200 مىڭ موغا يەتكۈزدى. قاينۇق يېزىسىنىڭ ئارا ئۆستەڭ كەنتىدىكى تۇرسۇن مۇھەممەت بۇ يىل كەنتتىكى دېھقانلار ھەمكارلىق كوپىراتىپىنىڭ يېتەكچىلىكىدە زاراڭزا تېرىدى. كوپىراتىپ ئۇنى ئۇرۇقلۇق ۋە خىمىيەۋى ئوغۇت بىلەن تەمىنلەپ، تېخنىكا جەھەتتىن يېتەكلىدى. بۇ ناھىيە بۇ يىل دورا ئۆسۈملۈكلىرىنى ئۆستۈرۈش كۆلىمىنى كېڭەيتىپ، ھەر بىر يېزىدا 1500 مو ئۈلگە ئېتىزى بولۇشنى ئىشقا ئاشۇردى.
</S>
<S ID=28864>
   غۇلجا شەھىرى ئېتىبار سىياسەتلەرنى يولغا قويۇپ، ئەسلىھەلىك يېزا ئىگىلىكى ۋە ئېڭىز ئورنى تېرىقچىلىقىنى يولغا قويۇپ، ئەسلىھەلىك يېزا ئىگىلىكى بىلەن شۇغۇللانغان دېھقانلارغا مو بېشىغا 150 يۈەن، مەركەزلەشتۈرۈپ مايسا يېتىشتۈرگەن دېھقانلارنىڭ ھەر بىر تۈپ كۆكتات مايسىسىغا بىر يۈەندىن ئىككى يۈەنگىچە تولۇقلىما بەردى. نەتىجىدە غۇلجا شەھىرىدە خاس تېرىقچىلىق، كۆكتاتچىلىق كۆلىمى ئومۇمىي تېرىقچىلىق كۆلىمىنىڭ %30ىنى ئىگىلىدى.
</S>
<S ID=28865>
   ئۇقۇشىمچە، ئوبلاست بويىچە بۇ يىل شال، ياغلىق دان، دورا ئۆسۈملۈكلىرى، پۇراقلىق ماتېرىيال قاتارلىق ئالاھىدە تېرىقچىلىق كۆلىمى 1 مىليون 747 مىڭ موغا يېتىپ، خاس تېرىقچىلىق كۆلىمى بۇلتۇرقىدىن 300 مىڭ مو ئاشقان.
</S>
<S ID=28866>
‏
</S>
</TEXT>
/BODY
/DOC