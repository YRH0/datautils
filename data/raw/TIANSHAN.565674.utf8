<DOC>
<DOCID>TIANSHAN.565674</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-11-17 15:57:16</DATE>
</HEADER>
<BODY>
<HEADLINE>
<S ID=60294>
كالتا يايلاقتا ياڭرىغان مېھىر كۈيى
</S>
</HEADLINE>
<TEXT>
<S ID=60295>
ئىمىنجان تۇرسۇن
</S>
<S ID=60296>
 2015-يىلى يىلى قەشقەر ۋىلايىتى بويىچە ‹‹مىللەتلەر ئىتتىپاقلىقى – تەرەققىياتىدىكى ئىلغار شەخس›› شەرىپىگە ئېرىشكەن يوپۇغا ناھىيەسىنىڭ سىيەك يېزىسى كالتايايلاق كەنتىدىكى ئايشەمخان تۈرەك 26 يىلدىن بۇيان پۇت – قولى جانسىز، ئېغىر دەرىجىدىكى مېيىپ خەنزۇ بالىنى يۈكسەك ئىنسانىي پەزىلىتى ۋە چوڭقۇر ئانىلىق مېھرى بىلەن بېقىپ، مىللەتلەر ئىتتىپاقلىقى مېلودىيەسىنى ياڭرىتىپ، يۇرت خەلقىنىڭ ئۈلگىسىگە ئايلاندى.
</S>
<S ID=60297>
 ئايشەمخان تۈرەك 1990 – يىلى كۈزدە كېۋەزلىكىدىن بىر خالتا پاختا تېرىپ، ئېشەك ھارۋىسىغا بېسىپ ئەتىگەندە ناھىيە بازىرىغا كەلدى.
</S>
<S ID=60298>
ئۇ يوپۇغا بازارلىق ئامانەت – قەرز كوپىراتىپىنىڭ ئالدىدىكى ئىستولبىغا ئېشىكىنى باغلاپ قويۇپ ئەتراپقا قارىۋىدى، توساتتىن ئۇنىڭ كۆزى كوپىراتىپ ئىشىكى يېنىدا تۇرغان بىر يۆگەككە چۈشتى ۋە ئاستا بېرىپ يۆگەككە قارىدى، قارىدى يۇ ھاڭ – تاڭ قالدى.
</S>
<S ID=60299>
يۆگەكتە تۇغۇلغىنىغا ئۇزاق بولمىغان، ئۆلۈك – تىرىكلىكىنى بىلگىلى بولمايدىغان بىر بوۋاق تۇراتتى.
</S>
<S ID=60300>
ئايشەمخان بوۋاققا ئىچ ئاغرىتىپ يۈز – كۆزىنى يېنىك سىلىدى. بوۋاقنىڭ بوش ئىڭرىشىدىن ئۇنىڭ ھايات ئىكەنلىكى مەلۇم بولدى.
</S>
<S ID=60301>
ئۇ بىر پەس ئويلىنىپ قالدى.
</S>
<S ID=60302>
قانداق قىلىش كېرەك؟
</S>
<S ID=60303>
ئۇ جىددىيلىشىپ بىردە بوۋاققا، بىردە ئەتراپقا قاراپ، ئەتراپتا ئادەم يوقلۇقىنى بىلىپ بوۋاقنىڭ ھاياتىدىن ئەنسىرەپ قالدى.
</S>
<S ID=60304>
‹‹قاراپ تۇرۇپ تاشلاپ كەتسەم ئۇۋال بولىدۇ، بۇ بالىنى بېقىۋالاي، دەپ ئۆز – ئۆزىگە پىچىرلىدى.
</S>
<S ID=60305>
شۇنىڭ بىلەن ئۇ چوڭقۇر ئانىلىق مېھرى بىلەن بوۋاقنى ئېلىپ ئۆيىگە ماڭدى.
</S>
<S ID=60306>
 خوتۇنى ئايشەمخاننىڭ بازارغا پاختا ساتقىلى كېتىپ ھايال ئۆتمەي بىر بالىنى كۆتۈرۈپ قايتىپ كەلگەنلىكىنى كۆرگەن ئەخەت ياقۇپ خوتۇنىدىن نېمە ئىشلىقىنى سورىدى.
</S>
<S ID=60307>
ئايشەمخان ئىشنىڭ جەريانى ۋە ئۆزىنىڭ ئويىنى ئېرىگە سۆزلەپ بەرگەچ، بالىنى يۆگەكتىن يەشتى.
</S>
<S ID=60308>
ئۇلار بالىنىڭ ئوغۇل ئىكەنلىكىنى كۆرۈپ خۇشال بولۇشتى.
</S>
<S ID=60309>
بىراق پۇت – قولىنىڭ نورمال ئەمەسلىكىنى بايقاپ، بىر – بىرىگە ئۈنسىز قاراپ قېلىشتى.
</S>
<S ID=60310>
 ــ بۇ خەنزۇنىڭ بالىسى ئىكەن، پۇت – قولى بۇنداق تۇرسا، قانداق قىلارمىز ئەمدى، ــ دېدى ئەخەت ياقۇپ ئويچان كۆزلىرىنى ئايشەمخانغا تىكىپ.
</S>
<S ID=60311>
 ــ مەيلى بۇمۇ ئادەم ئەمەسمۇ، باقىمىز، ئورۇنلىرىدىن تۇرسىلا، بالىنى داۋالىتىدىغانغا پۇلنىڭ ئامالىنى قىلايلى.
</S>
<S ID=60312>
 ئۇلار بالىنى دوختۇرخانىغا ئاپىرىپ تەكشۈرتۈپ كۆرۈش نىيىتىگە كەلدى.
</S>
<S ID=60313>
ئەخەت ياقۇپ ئايشەمخان بىلەن جاپانىمۇ، راھەتنىمۇ بىللە كۆرۈپ، ئۈچ پەرزەنت كۆرگەن بولسىمۇ، ئارقا – ئارقىدىن قازا قىلىپ كەتكەنىدى، شۇڭلاشقىمۇ ئۇنىڭ بۇ بالىغا بولغان مېھرى كۈچىيىشكە باشلىدى.
</S>
<S ID=60314>
شۇنىڭ بىلەن ئۇ:
</S>
<S ID=60315>
 ــ مەن قويلارنى سېتىپ كېلەي، سىلى بالىنىڭ ھالىدىن خەۋەر ئېلىپ تۇرۇڭلا، ــ دېدى ئېغىلىدىكى بار – يوقى ئىككى قويىنى ئېسىگە ئېلىپ.
</S>
<S ID=60316>
 ــ قوينى ساتمايلى، سۈتىنى بالىغا بېرەيلى، پاختىنى سېتىپ كەلسىلە، مەن ئۇرۇق – تۇغقانلاردىن قەرز سوراپ باقاي.
</S>
<S ID=60317>
 ئۇلار شۇنداق قىلىپ ئاز – تولا پۇل غەملىدى ھەم شۇ كۈنى كەچتە بالىغا ئەخمەتجان دەپ ئىسىم قويدى، ئەخمەتجاننى قولدىن قولغا ئېلىپ باغرىغا بېسىشتى.
</S>
<S ID=60318>
ئەتىسى ئەتىگەندە بالىنى قەشقەر ۋىلايەتلىك 1 – دوختۇرخانىغا ئاپاردى.
</S>
<S ID=60319>
دوختۇرلار بالىنىڭ ئەھۋالىنى تەپسىلىي تەكشۈرۈپ، تۇغما مېڭە يىگىلەش خاراكتېرلىك يېرىم پارالىچ كېسىلى بارلىقىنى ئېيتتى.
</S>
<S ID=60320>
بۇ گەپنى ئاڭلىغان ئايشەمخاننىڭ بېشى قېيىپ جايىدىلا ئولتۇرۇپ قالدى.
</S>
<S ID=60321>
ئەخەت ياقۇپ ئۇنى يۆلىگەچ، قانچىلىك بەدەل تۆلىشىدىن قەتئىينەزەر، بالىنى داۋالىتىپ ساقايتىشنىڭ ئامالىنى قىلىدىغانلىقىنى ئېيتىپ، ئايشەمخانغا ئۈمىد ئاتا قىلدى.
</S>
<S ID=60322>
ئۇلار بالىنى بالنېستتا ياتقۇزۇش رەسمىيەتلىرىنى بېجىرىپ بولغاندىن كېيىن، ئايشەمخان دوختۇرخانىدا قېلىپ بالىغا قارايدىغان، ئەخەت ياقۇپ كۈزلۈك يىغىم ئىشلىرىنى بىر تەرەپ قىلغاچ يەنە پۇلنىڭ ئامالىنى قىلىدىغان بولۇپ كالتايايلاققا قايتىپ كەتتى.
</S>
<S ID=60323>
ھەش – پەش دېگۈچە ئۇلارنىڭ تاشلىۋېتىلگەن بىر بالىنى بازاردىن تېپىۋالغانلىقى، بالىنىڭ بېجىرىم ئەمەسلىكى، ئۇلارنىڭ بۇ بالىنى بېقىۋالماقچى بولۇۋاتقانلىقى، شۇ تاپتا داۋالىتىمىز، دەپ چېپىپ يۈرۈۋاتقانلىقى ھەققىدىكى خەۋەر يۇرتقا پۇر كەتتى.
</S>
<S ID=60324>
 ــ جېنىنى باقالماي خەققە مەدىكار ئىشلەيدىغان بۇ ئەر – خوتۇننىڭ ھالىغا بېقىپ ئىش قىلماي، بىر مېيىپ تاشلاندۇق بالىنى بېقىۋالىمىز دېگىنىنى كۆرمەمدىغان!
</S>
<S ID=60325>
 ــ ئۇ بالىنى داۋالىتىش ئۈچۈن خېلى كۆپ پۇل كېتىدىكەن...، ــ دېگەنگە ئوخشاش گەپ – سۆزلەر تارقىلىپ يۈردى.
</S>
<S ID=60326>
ئەمما ئۇلار ئاڭلىماسقا سېلىپ، بالىنى داۋالىتىشنى توختاتمىدى، بالىنى ئالتە ئايدىن ئارتۇق داۋالاتقان بولسىمۇ، ياخشىلىنىش بولمىدى.
</S>
<S ID=60327>
دوختۇرلار بۇ خىل كېسەلنىڭ ساقىيىش مۇمكىنچىلىكىنىڭ ناھايىتى ئاز ئىكەنلىكىنى، شۇڭا ئۆيگە ئەكىتىپ بېقىشنى ئېيتتى.
</S>
<S ID=60328>
ئايشەمخان بىلەن ئەخەت ياقۇپ بۇ جەرياندا كۆپ قەرزگە بوغۇلغان بولسىمۇ، ئۈمىدىنى ئۈزمەي، ئائىلىسىدە پۇلغا يارىغۇدەك نەرسىلەرنىڭ ھەممىسىنى سېتىپ پۇل قىلدى، ئۇرۇق – تۇغقان، قوشنىلىرىدىن يەنە قەرز ئېلىپ، بالا ئالتە ياشقا كىرگىچە شىنجاڭ ھەربىي رايون باش دوختۇرخانىسى، ئاپتونوم رايونلۇق خەلق دوختۇرخانىسىغا نەچچە قېتىم ئاپىرىپ داۋالاتتى.
</S>
<S ID=60329>
لېكىن بالىنىڭ ئەھۋالىدا ياخشىلىنىش بولمىدى، ئۇلار ئىقتىسادىي جەھەتتىن خېلى كۆپ ھالسىرىغاچقا، ئاخىر بالىنى ئۆيىدە كۈتۈشكە مەجبۇر بولدى.
</S>
<S ID=60330>
ئۇلار ئوغلىنىڭ بېجىرىم چوڭ بولۇشىنى كېچە – كۈندۈز ئارزۇ قىلغان بولسىمۇ، بىراق بالا ئادەمنىڭ ئىچى سىيرىلغۇدەك مېيىپ ھالەتتە چوڭ بولدى.
</S>
<S ID=60331>
ئۇلار ئاڭلىغانلىكى ئىشلارنى قىلىپ، تىنىمسىز داۋا ئىزدىدى، بۇ جەرياندا نۇرغۇن جەبر – جاپانى بېشىدىن ئۆتكۈزگەن، يوقسۇزلۇقنىڭ دەردىنى يەتكۈچە تارتقان بولسىمۇ، قىلچە زارلىنىش، پۇشايمان قىلىش پوزىتسىيەسىدە بولمىدى.
</S>
</TEXT>
/BODY
/DOC