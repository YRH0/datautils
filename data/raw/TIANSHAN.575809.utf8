<DOC>
<DOCID>TIANSHAN.575809</DOCID>
<HEADER>
<CLASS>پەن – مائارىپ</CLASS>
<DATE>2016-12-30 13:05:56</DATE>
</HEADER>
<BODY>
<HEADLINE>
<S ID=69181>
‹‹باھار غۇنچىلىرى پىلانى›› ئوقۇش ياردەم پۇلى ئىگىلىرىنىڭ قولىغا تەگدى
</S>
</HEADLINE>
<TEXT>
<S ID=69182>
 رىزۋانگۈل مۇھەممەد، ئابدۇسالام نىياز خەۋەر قىلىدۇ: ئۇچتۇرپان ناھىيەلىك ئاياللار بىرلەشمىسى يېقىندا ناھىيەلىك 1 – ئوتتۇرا مەكتەپتە مۇراسىم ئۆتكۈزۈپ، ‹‹باھار غۇنچىلىرى پىلانى›› بويىچە بۇ ناھىيەدىكى تولۇق ئوتتۇرا مەكتەپلەردە ئوقۇۋاتقان ئائىلىسىدە قىيىنچىلىقى بار، ئۆگىنىشتە ئەلا، ئەخلاقلىق 100 قىز ئوقۇغۇچىغا 120 مىڭ يۈەن ئوقۇش ياردەم پۇلى تارقىتىپ بەردى.
</S>
<S ID=69183>
 ‹‹باھار غۇنچىلىرى پىلانى›› جۇڭگو بالىلار ۋە ئۆسمۈرلەر فوندى جەمئىيىتى، جۇڭگو خەلق ئازادلىق ئارمىيەسى ھاۋا ئارمىيە قىسىمىنىڭ شىنجاڭدا يولغا قويغان بىر پاراۋانلىق تۈرى بولۇپ، ئۇچتۇرپان ناھىيەسى دۆلەت دەرىجىلىك نامرات ناھىيە بولۇش سۈپىتى بىلەن ئاقسۇ ۋىلايىتى بويىچە بۇ تۈردىن بەھرىمەن بولىدىغان بىردىنبىر ناھىيە ھېسابلىنىدۇ.
</S>
<S ID=69184>
 ئۇقۇشىمىزچە، بۇ تۈر 2014 – يىلى 9 – ئايدا يولغا قويۇلغان بولۇپ، 2017 – يىلى7 – ئايدا ئاخىرلىشىدىكەن.
</S>
<S ID=69185>
ياردەم بېرىش ئوبيېكتى 2014 – يىلى 9 – ئايدىن باشلاپ ئۈچ يىللىق تولۇق ئوتتۇرا مەكتەپتە ئوقۇۋاتقان، ئائىلىسىدە قىيىنچىلىقى بار، ئەخلاقلىق، ئۆگىنىشى ئەلا، تىرىشچان قىز ئوقۇغۇچىلار بولۇپ، بۇ تۈرنىڭ ئوبيېكتلىرىغا ئۇدا ئۈچ يىل، ھەر يىلى 1200 يۈەندىن ئوقۇش ياردەم پۇلى بېرىدىكەن.
</S>
<S ID=69186>
فوندى جەمئىيەت 2015 – يىلى بۇ ناھىيەدىكى 50 ئوقۇغۇچىغا ئوقۇش ياردەم پۇلى تارقاتقان بولۇپ، بۇ يىل ياردەم پۇلى بېرىلىدىغان ئوقۇغۇچى سانىنى 100 گە كۆپەيتكەن.
</S>
<S ID=69187>
بۇ تەدبىر ئائىلىسىدە قىيىنچىلىقى بار ئوقۇغۇچىلارنىڭ ئوقۇش قىزغىنلىقىنى يۇقىرى كۆتۈرۈش بىلەن بىللە، ئۇلارنىڭ قەلبىدە مىننەتدارلىق تۇيغۇسىنى يېتىلدۈرۈپ، ئۇلاردىمۇ چوڭ بولغاندا ياراملىق ئادەم بولۇپ، ئەتراپىدىكى ياردەمگە موھتاج كىشىلەرگە ياردەم بېرىشنى شەرەپ دەپ بىلىدىغان گۈزەل پەزىلەتنى يېتىلدۈرۈشكە ئىلھام بەرگەن.
</S>
<S ID=69188>
 ناھىيەلىك 1 – ئوتتۇرا مەكتەپ تولۇق 3 – يىللىق ئوقۇغۇچىسى ئايگۈل ياسىن 2014 – يىلدىن باشلاپ ‹‹باھار غۇنچىلىرى پىلانى›› ئوقۇش ياردەم پۇلىدىن بەھرىمەن بولۇپ كېلىۋاتقان بولۇپ، بۈگۈن ئۇ يەنە 1200 يۈەن ئوقۇش ياردەم پۇلىنى ئېلىپ ھاياجانلانغان ھالدا بىزگە: ئوقۇش ياردەم پۇلىنى تاپشۇرۇۋېلىپ بەكمۇ خۇش بولدۇم.
</S>
<S ID=69189>
بۇنىڭدىن كېيىن تېخىمۇ ياخشى ئوقۇپ، ئەلا نەتىجىلىرىم بىلەن پارتىيە ۋە ھۆكۈمەتنىڭ بىزگە قىلغان غەمخورلۇقىغا جاۋاب قايتۇرىمەن، دېدى.
</S>
</TEXT>
/BODY
/DOC