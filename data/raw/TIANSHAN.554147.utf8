<DOC>
<DOCID>TIANSHAN.554147</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-30 16:18:08</DATE>
</HEADER>
<BODY>
<HEADLINE>
<S ID=51531>
يېزا تۇرمۇشىنىڭ ئېكراندىكى كارتىنىسى ‹‹قەشقەردىكى ھېكايە››
</S>
</HEADLINE>
<TEXT>
<S ID=51532>
مۇيەسسەر ئاباھامىت، ئاينۇر ئېزىز، مۇكەررەم ئەمەت
</S>
<S ID=51533>
   ــ بالىلىرىم، تامىقىڭلارنى تېزرەك يەڭلار، ‹‹قەشقەردىكى ھېكايە›› باشلىنىپ كېتىدۇ...
</S>
<S ID=51534>
   ــ ھوي دادىسى، تېخىچە كىرمەيسىزغۇ؟
</S>
<S ID=51535>
‹‹قەشقەردىكى ھېكايە›› باشلىناي دەپ قالدى...
</S>
<S ID=51536>
   ــ ‹‹قەشقەردىكى ھېكايە››دە تۇرمۇشىمىز ئەينەن ئىپادىلىنىپتۇ جۇمۇ، خۇددى كەنتىمىزدىكى ئىشلار كىنو قىلىپ ئىشلەنگەندەكلا...
</S>
<S ID=51537>
   ...
</S>
<S ID=51538>
   1 – ئاۋغۇستتىن باشلاپ، شىنجاڭ تېلېۋىزىيە ئىستانسىسىنىڭ كىنو – تېلېۋىزىيە تىياتىرى قانىلى (5–XJTV) دا كۈندە كەچتە ئالتۇن ۋاقىتتا قويۇلغان ‹‹قەشقەردىكى ھېكايە›› ناملىق 38 قىسىملىق تېلېۋىزىيە تىياتىرى نۇرغۇن ئائىلىنى تېلېۋىزور ئالدىغا جەم قىلدى.
</S>
<S ID=51539>
ئاتا – ئانىلار بۇ فىلىمنى مەمنۇنىيەت ئىچىدە كۆرسە، ياشلار تۇرمۇش ئۆگەندى، بالىلار ئەنئەنىۋى ئۇيغۇر مەدەنىيىتىدىن چۈشەنچە ھاسىل قىلدى.
</S>
<S ID=51540>
   ‹‹قەشقەردىكى ھېكايە›› ناملىق كۆپ قىسىملىق تېلېۋىزىيە تىياتىرىدا بۈگۈنكى يېزا تۇرمۇشى ئوخشىمىغان نۇقتىلاردىن كۆپ قىرلىق ئەكس ئەتتۈرۈلگەن.
</S>
<S ID=51541>
دېھقانلارنىڭ ئۆز تەقدىرىنى ئۆزگەرتىش، شەھەر مەدەنىيىتىگە يۈزلىنىش جەريانىدىكى تۈرلۈك زىددىيەت، توقۇنۇشلار، پارتىيە – ھۆكۈمەتنىڭ يېزىلارغا قاراتقان ئەۋزەل سىياسەتلىرى، ئەنئەنىۋى ھويلا – ئاران مەدەنىيىتىمىز، ئائىلە، مۇھەببەت، نىكاھ، قوشنىدارچىلىق مۇناسىۋەتلىرى قىزىقارلىق، جانلىق ئوبرازلار ئارقىلىق نامايان قىلىنىپ، ھازىرقى يېزىلىرىمىزدىكى دېھقانلارنىڭ ھەقىقىي تۇرمۇشى جانلىق، ئوبرازلىق ئىپادىلەنگەن.
</S>
<S ID=51542>
   چىن ھېكايە دىللارنى سۆيۈندۈردى
</S>
<S ID=51543>
   ‹‹قەشقەردىكى ھېكايە›› ناملىق تېلېۋىزىيە تىياتىرىنى بەكلا ياقتۇرۇپ كۆردۇق، دېدى ئۈرۈمچى شەھىرىنىڭ ‹‹راھەتباغ›› مەھەللىسىدە ئولتۇرۇشلۇق ئېزىز سايىت، بىزدەك پېنسىيونېرلارنىڭ كۆپىنچە ۋاقتى تېلېۋىزور كۆرۈش بىلەن ئۆتىدۇ، بەزىدە تېلېۋىزوردىن كۆرگۈدەك بىرەر ياخشى فىلىم تاپالماي كېتىمىز.
</S>
<S ID=51544>
‹‹قەشقەردىكى ھېكايە›› قويۇلغاندىن بىرى ھەر كۈنى فىلىمنىڭ باشلىنىشىنى تەقەززالىق بىلەن كۈتىدىغان بولدۇق.
</S>
<S ID=51545>
تەتىل مەزگىلى بولغاچقا، نەۋرىلىرىمىزگىمۇ ئەنئەنىۋى مەدەنىيىتىمىزنى چۈشەندۈرىدىغان ياخشى پۇرسەت بولدى.
</S>
<S ID=51546>
شەھەردە چوڭ بولغان بالىلارنىڭ كۆپىنچىسى يېزا مەدەنىيىتىنى، ئەنئەنىۋى ئۆرپ – ئادەتلىرىمىزنى تازا چۈشىنىپ كەتمەيدۇ، بۇ فىلىم ياشلار، ئۆسمۈرلەرگە ئەمەلىي دەرسلىك بولدى.
</S>
<S ID=51547>
بۇنىڭدىن كېيىن ئۆزىمىزنىڭ تۇرمۇش ھېكايىلىرىنى ئېكرانلاردا كۆپرەك كۆرسەك، پەرزەنتلىرىمىزمۇ ئېكرانلاردىن ئالدى بىلەن ئۆزىمىزنىڭ مەدەنىيىتى، ئۆرپ – ئادىتىنى چۈشەنسە بەك ياخشى بولاتتى.
</S>
<S ID=51548>
   ‹‹قەشقەردىكى ھېكايە››دىن ئىنتايىن رازى بولدۇق، فىلىمدە ئەتراپىمىزدىكى ھەقىقىي، چىن ئىشلار ئەمەلىي ئىپادىلىنىپتۇ، دېدى قەشقەر شەھىرىدىن مەخپىرەت ھامۇت، ھازىر قويۇلۇۋاتقان بەزى فىلىملەرنى بىر ئائىلە كىشىلىرى بىللە ئولتۇرۇپ كۆرگىلى بولمايدۇ.
</S>
<S ID=51549>
بۇ فىلىمنىڭ تەربىيەۋى ئەھمىيىتى ۋە قايىل قىلىش كۈچى ناھايىتى يۇقىرى ئىكەن.
</S>
<S ID=51550>
بولۇپمۇ فىلىمدە داڭلىق ئارتىسلىرىمىز رول ئېلىپ، يەرلىك شېۋىدە سۆزلىگەچكە، فىلىمنىڭ جەلپكارلىقى، تۇرمۇش پۇرىقى تېخىمۇ ئېشىپتۇ.
</S>
<S ID=51551>
   بۇ فىلىم قەشقەردىكى ھېكايىلا ئەمەس، جەنۇبىي شىنجاڭنىڭ يېزا – قىشلاقلىرىدىكى دېھقانلارنىڭ ھېكايىسى بوپتۇ، دېدى قاراقاش ناھىيەسىدىن قەمبەرنىسا مەتقاسىم، فىلىمنى كۆرگەن دېھقانلار خۇددى ئۆزلىرىنى ئېكراندا كۆرگەندەك ئىنتايىن خۇش بولۇپ كەتتى.
</S>
<S ID=51552>
فىلىم شەھەرلىكلەرگە ئۇيغۇرلارنىڭ ھويلا – ئاران، كىيىم – كېچەك، يېمەك – ئىچمەك، قوشنىدارچىلىق مەدەنىيىتىمىزنى تونۇتسا، يېزىدىكىلەرگە ھازىرقى ئەۋزەل سىياسەتتىن پايدىلىنىپ، قانداق قىلغاندا نامراتلىقتىن قۇتۇلغىلى بولىدىغانلىقى، كونا ئىدىيە، خۇراپاتلىقتىن يىراق تۇرۇپ، تىرىشقاندىلا گۈزەل كەلگۈسىنى يارىتالايدىغانلىقىدەك ھەقىقەتنى كۆرسىتىپ بەردى.
</S>
<S ID=51553>
   ئەجىرنىڭ تېگى ئالتۇن
</S>
<S ID=51554>
   قەشقەر ئۇيغۇر مەدەنىيىتىنىڭ بۆشۈكى بولۇش سۈپىتى بىلەن شانلىق تارىخ ۋە قويۇق مەدەنىيەت ئارقا كۆرۈنۈشىگە ئىگە شەھەر.
</S>
<S ID=51555>
يېقىنقى يىللاردىن بۇيان پارتىيە – ھۆكۈمەتنىڭ ياخشى سىياسەتلىرىنىڭ تۈرتكىسىدە، بۇ زېمىندا كىشىنى شادلاندۇرىدىغان تەرەققىيات ۋە يۈكسىلىشلەر بارلىققا كەلدى.
</S>
<S ID=51556>
شەھەر – يېزىلارنىڭ مۇھىتى، جۈملىدىن كىشىلەرنىڭ تۇرمۇش قارىشى زور دەرىجىدە ئۆزگىرىپ، خەلق تەرەققىيات نەتىجىلىرىدىن ھەقىقىي بەھرىمەن بولدى.
</S>
<S ID=51557>
   ‹‹قەشقەردىكى ھېكايە›› فىلىمى چوڭ جەھەتتىن يېزا ۋە شەھەر قىسمىدىن ئىبارەت ئىككى بۆلەككە بۆلۈنگەن، دېدى بۇ تېلېۋىزىيە تىياتىرىنىڭ سېنارىيەسىنى يازغان ئۆمەر قادىر بىلەن قاھار نىياز فىلىم ھەققىدە توختىلىپ، ھازىر يېزا قىسمى تاماملىنىپ، كۆرۈرمەنلەر بىلەن يۈز كۆرۈشتى.
</S>
<S ID=51558>
فىلىمدە قەشقەردە ئۆزىمىز كۆرگەن، خەلق تۇرمۇشىدا ھەقىقىي يۈز بېرىۋاتقان رېئال تۇرمۇشنى ئەكس ئەتتۈرۈشكە، دېھقانلىرىمىزنىڭ ياشاش ئۇسۇلى، تۇرمۇش قارىشى، دۇچ كېلىۋاتقان زىددىيەتلىرى، تۈرلۈك ئارزۇ – ئارمان، خۇشاللىق ۋە قايغۇلىرىنى ئەينەن يېزىشقا تىرىشتۇق.
</S>
<S ID=51559>
رېژىسسورمۇ شۇ جاينىڭ ئۆزىدىن مەيدان تاللاپ سۈرەتكە ئېلىپ، فىلىمنى تۇرمۇشقا يېقىنلاشتۇردى.
</S>
<S ID=51560>
فىلىمدە ئەنئەنىۋى تىجارەت ئۇسۇلىدىن زامانىۋى تىجارەت يولىغا مېڭىپ، دېھقانلار بىلەن ھەمكارلىشىپ كوپىراتىپ ۋە كارخانا قۇرغانلارنىڭ تۇرمۇشى ئارقىلىق دېھقانلارنى ئۆز كۈچىگە، بىلىمگە تايىنىپ تەقدىرىنى ئۆزگەرتىشكە يېتەكلىدۇق.
</S>
<S ID=51561>
   كىشىلەرنىڭ مەنىۋى تۇرمۇش ئېھتىياجىنىڭ ئېشىشىغا ئەگىشىپ، يېقىنقى بىر نەچچە يىلدىن بۇيان كورېيە، تۈركىيە قاتارلىق دۆلەتلەرنىڭ كىنو – فىلىملىرىنى كۆپ كۆرىدىغان ۋەزىيەت شەكىللەندى.
</S>
<S ID=51562>
بۇ ئەھۋال كىنو – فىلىم ساھەيىمىزنىڭ خەلقنىڭ ئېھتىياجىنى قاندۇرالمايۋاتقانلىقتەك رېئاللىقنى ئاشكارىلاپ قويدى.
</S>
<S ID=51563>
‹‹قەشقەردىكى ھېكايە››دەك تېلېۋىزىيە فىلىملىرىنىڭ ئىشلىنىشى خەلقىمىزنى ئېكراندا ئۆز تۇرمۇشىنى كۆرۈش پۇرسىتىگە ئېرىشتۈردى ۋە ئىلغار ئەنئەنىۋى مەدەنىيىتىمىزگە ۋارىسلىق قىلىش ۋە ئۇنى زامانىۋى مەدەنىيەتكە ماس تەرەققىي قىلدۇرۇشتا مۇھىم رول ئوينىدى.
</S>
<S ID=51564>
   مۇتەخەسسىسلەر نېمە دەيدۇ؟
</S>
<S ID=51565>
   فىلىم قويۇلغاندىن بۇيان كۆرۈلۈش نىسبىتى ئىزچىل يۇقىرى بولدى. ئاپتونوم رايونلۇق پارتكوم تەشۋىقات بۆلۈمىمۇ فىلىمگە ‹‹شىنجاڭ يېزىلىرىنىڭ ھەقىقىي تۇرمۇشى ئەكس ئەتتۈرۈلگەن ياخشى فىلىم›› دەپ يۇقىرى باھا بەردى.
</S>
<S ID=51566>
   ــ ‹‹قەشقەردىكى ھېكايە›› فىلىمىنىڭ ئىسمى مېنى بەك قىزىقتۇردى،- دېدى ئاپتونوم رايونلۇق ئەدەبىيات – سەنئەتچىلەر بىرلەشمىسىنىڭ مۇئاۋىن رەئىسى غەيرەت ئاسىم فىلىم ھەققىدە توختىلىپ، - قەشقەر قەدىمىي يۇرت، بۇ يۇرتتا بۈگۈنكى تۇرمۇشقا خىزمەت قىلالايدىغان، كىشىلەرنى ئىتتىپاقلاشتۇرالايدىغان، ئاۋامنىڭ تۇرمۇشقا، كەلگۈسىگە بولغان ئىشەنچىنى ئۇرغۇتالايدىغان ھېكايىلەر ئىنتايىن كۆپ.
</S>
<S ID=51567>
فىلىمنىڭ تۇرمۇش چىنلىقى يۇقىرى، فىلىم ئىشلىگۈچىلەر قەشقەرنى ياخشى كۆزىتىپ، تەربىيەۋى ئەھمىيىتى يۇقىرى بولغان بۇ فىلىمنى روياپقا چىقىرىپتۇ.
</S>
<S ID=51568>
بۇنىڭدىن كېيىن، ‹‹قەشقەردىكى ھېكايە››گە ئوخشاش فىلىملەر كۆپرەك ئىشلەنسە، ئاممىنىڭ مەنىۋى تەشنالىقى قېنىپ، ئەدەبىيات – سەنئىتىمىز ۋە كىنوچىلىق ئىشلىرىمىزنىڭ تەرەققىياتى يۈكسەلگەن بولاتتى.
</S>
<S ID=51569>
   ــ ‹‹قەشقەردىكى ھېكايە››نى ئۇيغۇرلار تۇرمۇشى ئەكس ئەتتۈرۈلگەن تېلېۋىزىيە تىياتىرلىرى ئىچىدە ئالدىنقى قاتاردىكى فىلىم دېيىشكە بولىدۇ،- دېدى شىنجاڭ سەنئەت ئىنستىتۇتى كىنو – تېلېۋىزىيە فاكۇلتېتىنىڭ دوتسېنتى، رادىيو – تېلېۋىزىيە ئىلمى دوكتورى زەمىرە مىجىت فىلىمگە باھا بېرىپ، - بۇ فىلىمگە شىنجاڭ ‹‹دولان›› ئوقەتچىلىك چەكلىك مەسئۇلىيەت شىركىتى مەبلەغ ساپتۇ، مېنىڭچە، بۇ ئاپتونوم رايونىمىز تەۋەسىدە شەخسلەر مەبلەغ سالغان تۇنجى چوڭ تىپتىكى تېلېۋىزىيە تىياتىرى بولۇش سۈپىتى بىلەن ھازىرغىچە ئىشلەنگەن 200گە يېقىن ئۇيغۇر تېلېۋىزىيە تىياتىرلىرى ئىچىدە قىسىم سانى ئەڭ كۆپ، سېنارىست، رېژىسسور، ئاكتىيور، سۈرەتكە ئالغۇچى، ھەتتا مونتاژغىچە بارلىق خىزمەت ھالقىلىرىدا ئۇيغۇر كىنو – تېلېۋىزىيە ئىجادىيەتچىلىرى بىر قوللۇق ئىشلىگەن تۇنجى تېلېۋىزىيە تىياتىرى ھېسابلىنىدۇ.
</S>
<S ID=51570>
بۇ كىنوچىلىقىمىزنىڭ تەرەققىي قىلىپ، يەنە بىر باسقۇچقا كۆتۈرۈلگەنلىكىنىڭ نامايەندىسى.
</S>
<S ID=51571>
سېنارىست فىلىمدە بىر ئائىلىدىكى ئۈچ ئەۋلادنىڭ مۇناسىۋىتى ئارقىلىق ئۇيغۇر جەمئىيىتىدىكى ئوخشىمىغان ياشتىكىلەر ئوتتۇرىسىدىكى دۇنيا قاراش، كىشىلىك تۇرمۇش قارىشى مەسىلىلىرىنى ناھايىتى ئۇستىلىق بىلەن ئىپادىلىگەن.
</S>
<S ID=51572>
فىلىمدە قەشقەرنىڭ يەرلىك شېۋىسى ۋە ئىپادىلەش ئالاھىدىلىكلىرى روشەن گەۋدىلەنگەن ۋە نەق مەيدان ئاۋازى ئىشلىتىلگەن، پېرسوناژلارنىڭ كىيىم – كېچەكلىرىدە ئۇيغۇرلارنىڭ كىيىنىش ئادىتى ھازىرقى دەۋرگە ماسلاشقان ھالدا چىن گەۋدىلەندۈرۈلگەن.
</S>
</TEXT>
/BODY
/DOC