<DOC>
<DOCID>TIANSHAN.548748</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-09 11:38:33</DATE>
</HEADER>
<BODY>
<HEADLINE>
<S ID=48002>
كادىر بولغاچقا ئۈلگە، دېھقان چېھرىدە كۈلكە 
</S>
</HEADLINE>
<TEXT>
<S ID=48003>
مۇتەللىپ ئابدۇراھمان، غالىپجان ئوسمان
</S>
<S ID=48004>
   ــ بىر ئوبدان يەرگە قىزىلچا تېرىپ، كاللىسى قىزىپ قالغانمىدۇ بۇ خەقنىڭ؟!
</S>
<S ID=48005>
   ــ ئۇنى بىر دېمەڭلار، ۋاقتى كەلگەندە سېتىپ چىقىرالىسىلا بولاتتىغۇ.
</S>
<S ID=48006>
   ــ بۇ خەقنىڭ نېمىنى ئويلايدىغىنىنى مەنمۇ بىلمىدىم جۇمۇ...
</S>
<S ID=48007>
   بۇنداق گەپ – سۆزلەر بۇ كەنتتە بۇلتۇر ئەتىيازدىن تارتىپ يازغىچە بولۇندى، كېيىنچە كىشىلەر قۇدۇققا چۈشكەن تاشتەك جىمىپمۇ قالدى.
</S>
<S ID=48008>
كۈز كەلگەندە كەنتتە چوڭ يىغىن ئېچىلدى.
</S>
<S ID=48009>
   يىل بېشىدا ‹‹قىزىلچا تېرىغانلارنىڭ كاللىسى قىزىپ قاپتۇ››، ‹‹دېھقانغا قىزىلچا تېرىتقان كادىرلار كۈزدە قانداق ھېساب بېرەركىن›› دېگەندەك گەپلەر بولۇندى، ئەمەلىيەتتە بىز بىكار يۈرمىدۇق، كېچە – كۈندۈز دېھقانلىرىمىزنى بېيىتىپ ھاللىق سەۋىيەگە يەتكۈزۈش ئۈستىدە ئىزدىنىپ، ئۇچۇر ئىگىلىدۇق، دېھقانلار ئىشلەپچىقارغان مەھسۇلاتلارنى سېتىش يولى ئۈستىدە ئىزدىنىپ تەرەپ – تەرەپكە قاترىدۇق.
</S>
<S ID=48010>
بازار ئىگىلىكى شارائىتىدا ھوشيار بولمىساق زىياننىڭ چوڭىنى تارتىدىغان گەپ. بۇ يىلنىڭ بېشىدىلا ئاقسۇ ۋىلايىتىدىكى مەلۇم شېكەر زاۋۇتى بىلەن ئالاقىلىشىپ، 500 مو يەردىكى قىزىلچىنىڭ ھەر كىلوگىرامىنى 0.43 يۈەندىن سېتىش – سېتىۋېلىش توغرىلىق زاكاز توختامى ئىمزالىدۇق.
</S>
<S ID=48011>
ئەتىيازدا ئېچىلغان چوڭ يىغىندا بۇنى ئوتتۇرىغا قويۇۋېدۇق، ئون نەچچە ئائىلە قىزىلچا تېرىشقا قوشۇلدى، باشقا ئائىلىلەر قاراپ بېقىش، سىناپ بېقىش پوزىتسىيەسىدە بولدى.
</S>
<S ID=48012>
بۇ قېتىم دېھقانلار قىزىلچىلىرىنى شىركەتكە سېتىپ، مو بېشىغا ئوتتۇرىچە 2800 يۈەندىن كىرىم قىلدى، شىركەت قىزىلچىنى ئۆزى ئېتىزغا كېلىپ ئۆتكۈزۈۋالدى، دېدى كەنت پارتىيە ياچېيكىسىنىڭ شۇجىسى، كەنت ئاھالە كومىتېتىنىڭ مۇدىرى تۇرغۇن چىڭتۆمۈر.
</S>
<S ID=48013>
ئۇنىڭ بۇ سۆزلىرىنى ئاڭلىغان، قىزىلچا تېرىغان دېھقانلار توغرىلىق ھەر خىل مۇلاھىزە قىلىشقانلارنىڭ بېشى يەرگە چۈشۈپ كەتتى.
</S>
<S ID=48014>
   ــ شۇجى، كېلەر يىلى يەنە زاكازلىق قىزىلچا تېرىيدىغان ئىش بولسا، مېنى باشقا خەتلەپ قويغان بولسىلا.
</S>
<S ID=48015>
   ــ مېنىمۇ...
</S>
<S ID=48016>
   ــ مەنمۇ تېرىيمەن.
</S>
<S ID=48017>
   ئونسۇ ناھىيەسىنىڭ ئىشلەمچى يېزىسى سىيەك كەنتىدە 361 ئائىلە، 1670 نوپۇس، 17 مىڭ مودىن ئارتۇق تېرىلغۇ يەر بولۇپ، بۇنىڭ ئىچىدىكى 9800 مو يەر ياڭاقلىق، چىلانلىق باغ ئىدى.
</S>
<S ID=48018>
4700 مو ياڭاق مېۋىگە كىرگەن بولۇپ، بۇلتۇر ياڭاق ھوسۇلى 2350 توننىغا يېتىپ، 6 مىليون 900 مىڭ يۈەن؛ چىلان ھوسۇلى 1260 توننىغا يېتىپ، 12 مىليون 600 مىڭ يۈەن كىرىم قىلىندى، باغ – ئورمانچىلىقتىن قىلىنغان كىرىم كىشى بېشى كىرىمىنىڭ %60ىدىن كۆپرەكىنى ئىگىلىدى.
</S>
<S ID=48019>
   دېھقانلارنى بېيىتىشتا بازار ھەل قىلغۇچ ئامىل، يېقىنقى ئىككى – ئۈچ يىلدىن بۇيان پاختا ئوبدان پۇل بولمايۋاتىدۇ، دېھقانلارنى كېۋەز تېرىشقىلا زورلىساق بولمايدىكەن، بازارنى چىقىش قىلىپ يېزا ئىگىلىك كەسىپ قۇرۇلمىسىنى تەڭشەپ، ئىشلەپچىقىرىلغان مەھسۇلاتلارنى سېتىش يوللىرىنى كېڭەيتىش يولىنى تۇتتۇق.
</S>
<S ID=48020>
دېھقانلىرىمىزنىڭ ئىدىيەسىدىن ئۆتكەندىن كېيىن، بۇ يىل كېۋەز تېرىلغۇ كۆلىمىنى بۇلتۇرقى 7880 مودىن 3800 موغا قىسقارتىپ، قىسقارتىلغان 4080 مو يەرنىڭ 1500 موسىغا كۈزدە ۋە بۇ يىل ئەتىيازدا ياڭاق، چىلان كۆچىتى تىكىپ باغ بىنا قىلدۇق.
</S>
<S ID=48021>
شېكەر زاۋۇتى بىلەن توختاملىشىپ، 1350 مو يەرگە قىزىلچا تېرىدۇق، دېدى تۇرغۇن چىڭتۆمۈر، شۇنداق قىلىپ كەنتىمىزدىكى دېھقانلارنى زاكازلىق يېزا ئىگىلىكىگە يۈزلەندۈردۇق.
</S>
<S ID=48022>
   تۇرغۇن چىڭتۆمۈرنىڭ دېيىشىچە، بۇ يىل كەنت بويىچە تېرىلغان 5800 مو بۇغداي ئوبدان ئوخشاپ، مو بېشى ھوسۇلى 450 كىلوگىرامغا يېتىپتۇ.
</S>
<S ID=48023>
كەنت بۇ يىل ياڭاقنىڭ مو بېشى ھوسۇلىنى 900 كىلوگىرامغا، چىلاننىڭ مو بېشى ھوسۇلىنى 500 كىلوگىرامغا يەتكۈزۈشنى پىلانلاپتۇ.
</S>
<S ID=48024>
   بۇلتۇر يازدا تۇرغۇن شۇجى مېنى ئىزدەپ كېلىپ ‹‹كەنتىمىزدىكى ياڭاقلىق، چىلانلىق باغلارنىڭ ھوسۇلى يىلسېرى ئېشىۋاتىدۇ، بىز سىزگە شارائىت يارىتىپ بەرسەك، مېۋە ھەمكارلىق كوپىراتىپى قۇرۇپ، دېھقانلىرىمىزنى مېۋىلىرىنى ساتالماسلىق باش قېتىنچىلىقىدىن قۇتۇلدۇرسىڭىز›› دېۋىدى، كۆپ ئويلىنىپ ۋە ئەتراپىمىزدىكى قوشنا يېزىلاردىكى مېۋىچىلىك ھەمكارلىق كوپىراتىپلىرىنى كۆزدىن كەچۈرۈپ، بۇ يىل ‹‹ئالتۇن توغراق›› مېۋىچىلىك ھەمكارلىق كوپىراتىپىنى قۇردۇم، دېدى ھەمكارلىق كوپىراتىپىنىڭ مۇدىرى تۇرغۇن ئەمەت.
</S>
<S ID=48025>
   ئۇقۇشىمىزچە، كەنتتە مېۋىچىلىك ھەمكارلىق كوپىراتىپىدىن ئىككىسى قۇرۇلغان بولۇپ، كەنتتىكى 52 دېھقان ئائىلىسى بۇ كوپىراتىپلارغا ئەزا بوپتۇ.
</S>
<S ID=48026>
تۇرغۇن چىڭتۆمۈر ناھىيە ۋە يېزىدىكى باغ – ئورمانچىلىق تېخنىكلىرىنى تەكلىپ قىلىپ، دېھقانلارنى نەق مەيداندا تېخنىكىلىق تەربىيەلەش بىلەن بىللە، ئاقسۇ ۋىلايەتلىك باغۋەنچىلىك پونكىتىدىن ئىككى تېخنىكنى تەكلىپ قىلىپ، 150تىن كۆپرەك دېھقاننى سۈپەتلىك باغ بىنا قىلىش، باغلارنى ئىلمىي باشقۇرۇش بىلىملىرى بويىچە تەربىيەلەپتۇ؛ ھازىر كەنت بويىچە بېقىلىۋاتقان چارۋا مال 4870كە يېتىپ، بۇلتۇرقىدىن 590ى كۆپىيىپتۇ؛ كالا 380گە يېتىپتۇ.
</S>
<S ID=48027>
كەنت 10 – ئايدىن بۇرۇن سىرتتىن 100 نەسىللىك قوي كىرگۈزۈپ دېھقانلارغا تارقىتىپ بېرىشنى پىلانلاپتۇ.
</S>
<S ID=48028>
   تۇرغۇن چىڭتۆمۈرنىڭ كۈچىشى بىلەن كەنتىمىزنىڭ چارۋىچىلىق تەرەققىياتى تېز بولدى، تەرەققىياتنى كۆرگەن مەۋلان موللايۇپ كەنت ئاھالە كومىتېتىغا باقمىچىلىق ھەمكارلىق كوپىراتىپى قۇرۇش ئىلتىماسى سۇندى ۋە يۇقىرىنىڭ تەستىقى بىلەن بۇلتۇر باقمىچىلىق ھەمكارلىق كوپىراتىپى قۇردى، ھازىر 30 ئائىلە ئۇنىڭ كوپىراتىپىغا ئەزا بولدى، دېدى كەنت ئاھالە كومىتېتىنىڭ مۇئاۋىن مۇدىرى ئەمەر يۈسۈپ ئەھۋال تونۇشتۇرۇپ، كەنتىمىزدىكى ھۆرىگۈل ئابدۇراھمان بۇ يىل تىككۈچىلىك ھەمكارلىق كوپىراتىپى قۇرغانىدى، كەنتتىكى 16 ئايال بۇ كوپىراتىپتا ئىشلەۋاتىدۇ.
</S>
<S ID=48029>
   ئۇقۇشىمىزچە، بۇ كەنت 2014 – يىلى ئاقسۇ ۋىلايەتلىك ‹‹ئىستىقبال›› كەسپىي تەربىيەلەش مەكتىپىدىن تۆت ئۇستىنى تەكلىپ قىلىپ، 30 ياشنى ئىگىلىك تىكلەش، ئاشپەزلىك بىلىملىرى بويىچە تەربىيەلەپتۇ.
</S>
<S ID=48030>
ھازىر بۇلارنىڭ بەشى ئاقسۇ شەھىرىدىكى رېستۇرانلاردا ئاشپەزلىك قىلىۋېتىپۇ.
</S>
<S ID=48031>
2014 – يىلى ۋە بۇلتۇر 47 كىشى ئونسۇ ناھىيە بازىرى ۋە ئاقسۇ شەھىرىگە بېرىپ، زاۋۇت، كارخانىلاردا ئىشلەپ، ھەر بىرى ئېيىغا 2500 يۈەندىن 3000 يۈەنگىچە كىرىم قىپتۇ.
</S>
<S ID=48032>
190گە يېقىن كىشى كەنتتە باغلارنى ۋە ھۆددىگەرلەرنىڭ يېرىنى باشقۇرۇپ، ئېيىغا 2000 يۈەندىن كۆپرەك كىرىم قىلىۋېتىپتۇ.
</S>
<S ID=48033>
بولۇپمۇ بۇلتۇر پاختا تېرىش مەزگىلىدە سىرتتىن كېلىدىغان ۋاقىتلىق ئەمگەكچى ئۈزۈلۈپ قالغاندا تۇرغۇن چىڭتۆمۈر كەنتتىكى 150 كىشىنى پاختا تېرىشكە تەشكىللەپتۇ، ئۈچ ئايغا يەتمىگەن ۋاقىتتا ئۇلار 750 مىڭ يۈەن كىرىم قىپتۇ.
</S>
<S ID=48034>
بۇ يىل 8 – ئايغىچە 38 كىشى زاۋۇت، كارخانىلاردا ئىشلىگەندىن سىرت، 45 كىشى ھۆددىگەرلەرنىڭ بېغى ۋە تېرىلغۇ يېرىنى باشقۇرۇپ كىرىم قىلىپ تۇرمۇشىنى ياخشىلاۋېتىپتۇ.
</S>
<S ID=48035>
   بۇلتۇر كەنتىمىزدىكى دېھقانلارنىڭ كىشى بېشى كىرىمى 17 مىڭ 698 يۈەنگە يېتىپ، 2014 – يىلدىكىدىن 1638 يۈەن كۆپەيدى، بۇ يىل كىشى بېشى كىرىمىنى 19 مىڭ 640 يۈەنگە يەتكۈزۈشنى پىلانلىدۇق.
</S>
<S ID=48036>
يىل ئاخىرىدىن بۇرۇن 12 كىلومېتىر يولنى ئاسفالتلاشتۇرماقچى، 1900 مېتىر ئېرىققا تاش ياتقۇزماقچى بولۇۋاتىمىز.
</S>
<S ID=48037>
بۇ يىل كەنت يولىغا قۇياش ئېنېرگىيەلىك يول چىرىغىدىن 14نى ئورناتتۇق، دېدى تۇرغۇن چىڭتۆمۈر زىيارىتىمىز ئاخىرىدا، بىز تېرىقچىلىق قۇرۇلمىسىنى داۋاملىق تەڭشەپ، دېھقانلارنى ئىقتىسادىي زىرائەت ئۆستۈرۈشكە پائال يېتەكلەپ، كەنتىمىز دېھقانلىرىنىڭ كىرىمىنى ئاشۇرۇش يوللىرى ئۈستىدە پائال ئىزدىنىمىز.
</S>
</TEXT>
/BODY
/DOC