<DOC>
<DOCID>TIANSHAN.563890</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-11-10 11:34:09</DATE>
</HEADER>
<BODY>
<HEADLINE>
<S ID=57930>
تاقەتسىزلىنىش ئىستېمالنى تورمۇزلاپ قويماسلىقى كېرەك
</S>
</HEADLINE>
<TEXT>
<S ID=57931>
دۇ خەيتاۋ
</S>
<S ID=57932>
 بۇ يىلقى ئۆكتەبىر ئالتۇن ھەپتىلىكىدىكى جۇڭگولۇق ساياھەتچىلەرنىڭ ئىستېمالى يەنە بىر قېتىم غۇلغۇلا قوزغىدى.
</S>
<S ID=57933>
جۇڭگولۇق ساياھەتچىلەر پارىژدىكى شامپس ئېلىيسې كوچىسى، نيۇ يوركتىكى دەۋر مەيدانى، توكيودىكى گېنزا، سېئۇلدىكى شەرقىي چوڭ دەرۋازا قاتارلىق جايلاردا مال سېتىۋېلىش بىلەن ئالدىراش بولۇپ كەتتى.
</S>
<S ID=57934>
جۇڭگولۇق ئىستېمالچىلار چەت ئەلدە پۇلنى ئايىماي خەجلىدى، بىراق مەملىكەت ئىچىدىكى سودا سارايلىرىنىڭ سودىسى كاساتلاشتى.
</S>
<S ID=57935>
ئىستېمالچىلارنىڭ مەملىكەت ئىچىدىكى ئىستېمال بۇيۇملىرى بازارلىرىدىن رازى بولمىغانلىقى، نەپ بەرمىدى دەپ ئاغرىنغانلىقى ۋە تاۋارلارغا شەك كەلتۈرگەنلىكىدىن ئىستېمالغا بولغان يېڭى ئېھتىياجنىڭ قاندۇرۇلمىغانلىقىدىكى تاقەتسىزلىك ۋە ئىلاجسىزلىقنى ھېس قىلغىلى بولىدۇ.
</S>
<S ID=57936>
 مەملىكەت ئىچىدە تاۋار كەم ئەمەس، نۇرغۇن ئىستېمال بۇيۇملىرىدا ھەتتا ئارتۇقچىلىق مەۋجۇت.
</S>
<S ID=57937>
لېكىن چەت ئەلدىكى پىشقان بازارلارغا سېلىشتۇرغاندا، مەيلى تاۋارلارنىڭ ماركىسى ۋە سۈپىتى جەھەتتە بولسۇن ياكى تۈرلىرى جەھەتتە بولسۇن خېلى چوڭ پەرق مەۋجۇت.
</S>
<S ID=57938>
كىشىلەرنىڭ ئەتراپتىكى قۇيرۇقنى تاشلاپ يىراقتىكى ئۆپكىگە يۈگۈرۈشىگە ئېلىمىزنىڭ ئىستېمال بازىرىدىكى تەمىنلەش بىلەن ئېھتىياجنىڭ توغرا كەلمىگەنلىكى، تاۋارلارنىڭ دېگەندەك مول بولماسلىقى ۋە كۆڭۈلگە ياقمىغانلىقى ئاساسلىق سەۋەب بولغان.
</S>
<S ID=57939>
‹‹خەيتاۋ›› تورىدا مال سېتىۋېلىشنى ياقتۇرىدىغان دوستۇم مۇنداق دېدى: ئامال يوق، مەملىكەت ئىچىدە كۆڭۈلدىكىدەك مال سېتىۋالالىغان بولساق، شۇنچە يىراققا بېرىپ باشقىلارغا پۇل خەجلەپ بېرىشنىڭ نېمە ھاجىتى.
</S>
<S ID=57940>
 كىشىلەرنىڭ كۆڭۈلدىكىدەك تاۋارنى سېتىۋېلىشقا تاقەتسىزلىنىۋاتقانلىقى ئىستېمالغا بولغان ئېھتىياجنى، ئىستېمال يوشۇرۇن كۈچىنى تورمۇزلاپ قويۇۋاتىدۇ.
</S>
<S ID=57941>
 تاۋارلارنىڭ تۈرى كۆپەيگەن بولسىمۇ، سۈپەتلىكلىرى يوق دېيەرلىك.
</S>
<S ID=57942>
ئىستېمالچىلارنىڭ چەت ئەلگە چىقىپ ھەدەپ مال سېتىۋېلىشىغا باھادىن سىرت، ئاساسلىقى تاۋارنىڭ سۈپىتى سەۋەبچى بولغان.
</S>
<S ID=57943>
مەملىكەت ئىچىدە كۆزنىڭ يېغىنى يەيدىغان خىلمۇ خىل تاۋارلار بولغىنى بىلەن، سۈپىتى ياخشى ۋە ماركىسى داڭلىق تاۋارلار كۆپ ئەمەس، بەزى سۈپىتى ياخشى تاۋارلارنىڭ باھاسى بەك يۇقىرى، سۈپىتى ناچار باھاسى يۇقىرى تاۋارلارمۇ ئاز ئەمەس.
</S>
<S ID=57944>
بۇنىڭغا سېلىشتۇرغاندا، چەت ئەل تاۋارلىرىنىڭ سۈپىتى ياخشى، تۈرلىرى كۆپ، باھاسىمۇ مۇۋاپىق، بولۇپمۇ نۇرغۇن جۇڭگولۇق چەت ئەل تاۋارلىرىغا ئالاھىدە رىشتە باغلىغان، ئۇلار داڭلىق ماركىلىق سومكا ۋە قول سائەتتىن سىرت، ھەتتا قازان – قومۇچ، قايچا ۋە چاچ سوپۇنى قاتارلىق كۈندىلىك بۇيۇملارنىمۇ چەت ئەلگە چىقىپ سېتىۋالىدۇ.
</S>
<S ID=57945>
 سېتىۋېلىش يوللىرى يېڭىلاندى، لېكىن دېگەندەك ئاشكارا ئەمەس. ئېلېكتىرونلۇق سودا يېقىنقى ئىككى يىلدىن بۇيان بارغانسېرى كۆپلىگەن كىشىنىڭ مال سېتىۋېلىش ۋاسىتىسىگە ئايلاندى، ‹‹تاۋباۋ››، ‹‹تيەنماۋ››، ‹‹جىڭدۇڭ›› ۋە ‹‹سۇنىڭ يىگۇ›› قاتارلىق ئېلېكتىرونلۇق سودا كارخانىلىرى دەرىجىدىن تاشقىرى مال سېتىۋېلىش سۇپىلىرىنى قۇردى، ھەر بىر سۇپىدا مىڭلىغان، ئون مىڭلىغان دۇكان بار، بۇ دۇكانلارغا كۆزنى قاماشتۇرىدىغان ھەر خىل تاۋارلار سېلىنغان بولسىمۇ، ياخشىلىرىمۇ، ناچارلىرىمۇ بار، مۇلازىمىتىمۇ دېگەندەك ياخشى ئەمەس.
</S>
<S ID=57946>
ھەر ۋاقىت باھا چۈشۈرۈلىدىغان، كوللېكتىپ سېتىۋالغانلارغا باھادا ئېتىبار بېرىلىدىغان بولغاچقا، كىشىلەر قىزىقىپ مال سېتىۋالىدۇ.
</S>
<S ID=57947>
بىراق مال سېتىۋالغاندىن كېيىن، ئىنچىكىلەپ ھېساب – كىتاب قىلسىڭىز ھېچقانداق پايدا ئالالمىغانلىقىڭىزنى بىلىسىز.
</S>
<S ID=57948>
كىشىنى تېخىمۇ ئۈمىدسىزلەندۈرىدىغىنى شۇكى، شۇنچە ئاۋارە بولۇپمۇ كۆڭۈلدىكىدەك تاۋار سېتىۋالالمايسىز.
</S>
<S ID=57949>
دۆلەت سودا – سانائەت مەمۇرىي باشقۇرۇش باش ئىدارىسىنىڭ يېقىندا ئېلان قىلغان ئارىلاپ تەكشۈرۈش نەتىجىسىدىن مەلۇم بولۇشىچە، ئاساسلىق ئېلېكتىرونلۇق سودا سۇپىلىرىدا سېتىلغان تاۋارلارنىڭ لاياقەتسىزلىك نىسبىتى %34.6كە يەتكەن.
</S>
<S ID=57950>
 كارخانىلارنىڭ كۆلىمى چوڭايغان بولسىمۇ، ئىناۋىتى تۆۋەن.
</S>
<S ID=57951>
مەملىكەت ئىچىدىكى كارخانىچىلار جاپا – مۇشەققەتكە چىدايدۇ، كۈرەش قىلىش جاسارىتى بار.
</S>
<S ID=57952>
لېكىن ‹‹ھۈنىرى›› كۆپ كارخانىچىلارمۇ ئاز ئەمەس، نۇرغۇن كەسىپ ۋە ساھەدە سۈپەت بىخەتەرلىكى جەھەتتە يوچۇق بار.
</S>
<S ID=57953>
تاۋارنىڭ ئىناۋىتى چۈشۈپ كېتىپ، ئىستېمالچىلارنىڭ ئەندىشىسى كۆپىيىپ كەتسە، ئۇنىڭ بازىرى كاساتلىشىدۇ.
</S>
<S ID=57954>
 تاۋارنى تاللىماي سېتىۋالىدىغان ئىستېمال دەۋرى كەلمەسكە كەتتى، تاۋارنى سۈپىتىگە قاراپ تاللاپ سېتىۋالىدىغان دەۋر يېتىپ كەلدى.
</S>
<S ID=57955>
ئىستېمالچىلارنىڭ يېڭى ئېھتىياجى كارخانىلار بىلەن سودىگەرلەرنىڭ يېڭىلىق يارىتىشىدىكى كۈچەش نۇقتىسى.
</S>
<S ID=57956>
ئىستېمالچىلارنىڭ يېڭى ئېھتىياجىنى كۆزدە تۇتۇپ، تەمىنلەش ھالقىسىدا كۈچ سەرپ قىلغاندىلا، ئىستېمالچىلارنىڭ غەم – ئەندىشىسىنى تۈگەتكىلى بولىدۇ.
</S>
<S ID=57957>
‏
</S>
</TEXT>
/BODY
/DOC