<DOC>
<DOCID>TIANSHAN.569189</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-12-02 12:53:45</DATE>
</HEADER>
<BODY>
<HEADLINE>
<S ID=63013>
مېيىپ ئايال ياردەمدىن ھاللاندى
</S>
</HEADLINE>
<TEXT>
<S ID=63014>
مىجىت ئىبراھىم
</S>
<S ID=63015>
 ئادەمدە جاپاغا چىداش روھى، قىيىنچىلىققا باش ئەگمەيدىغان ئىرادە بولغاندىلا كۆزلىگەن مەقسىتىگە يېتەلەيدۇ.
</S>
<S ID=63016>
پاتىگۈل مامۇت ئۆزى مېيىپ بولسىمۇ، ئاجىزلىقىغا تەن بەرمەي، ئىرادە كەمىرىنى مەھكەم باغلاپ، تۈرلۈك قىيىنچىلىقلارنى يېڭىپ يۇرتىدىكى ياشلارغا ئۈلگە تىكلەپ بەرگەن ئىرادىلىك خانىم – قىزلارنىڭ ۋەكىلى.
</S>
<S ID=63017>
 پىچان يېزىسىنىڭ كىچىك ھوڭ كەنتىدىكى پاتىگۈل مامۇت تاسادىپىي ۋەقەدە 2 – دەرىجىلىك مېيىپ بولۇپ قالغانىدى.
</S>
<S ID=63018>
ئەمما ئۇ بەل قويۇۋەتمەي ئىرادىلىك ياشاپ، 2001 – يىلى شىنجاڭ ئالاھىدە مائارىپ كەسپىي تېخنىكومىنىڭ كومپيۇتېر كەسپىدە تۆت يىل ئوقۇپ، ناھىيەلىك مېيىپلەر بىرلەشمىسىنىڭ تونۇشتۇرۇشى بىلەن لۈكچۈن بازىرىدىكى ‹‹گۈزەل ھايات›› توي فىلىمى ئىشلەش مەركىزىدە بىر يىلغا يېقىن ئىشلىدى.
</S>
<S ID=63019>
كېيىن ئۇرۇق – تۇغقانلىرىدىن 10 مىڭ يۈەن قەرز ئېلىپ دۇكاننى ئۆتكۈزۈۋالدى.
</S>
<S ID=63020>
بۇ مەركەزنى باشقۇرۇش ئۇ ئويلىغاندىكىدەك ئوڭۇشلۇق بولمىدى، تىجارەت جەريانىدا نۇرغۇن قىيىنچىلىقلارغا يولۇقۇپ، بىر يىلغىچە خېلى زىيان تارتتى.
</S>
<S ID=63021>
شۇنداقتىمۇ بەل قويۇۋەتمەي، ناھىيە بازىرىدىكى كومپيۇتېر مۇلازىمەت مەركەزلىرىگە بېرىپ، كومپيۇتېر باشقۇرۇش تېخنىكىسىنى ئۆگىنىپ، مۇلازىمەت سۈپىتىنى ياخشىلىدى.
</S>
<S ID=63022>
2006 – يىلى روزى ئاخۇن ئىسىملىك ئىشلەمچى يىگىت بىلەن تۇرمۇش قۇردى، روزى ئاخۇنمۇ ئۇنىڭ ياردىمىدە كومپيۇتېردا مەشغۇلات قىلىش، سىنغا ئېلىش تېخنىكىلىرىنى پۇختا ئىگىلىدى.
</S>
<S ID=63023>
پاتىگۈل مامۇت پىچان بازىرى ۋە ئۈرۈمچىگە بېرىپ قول ھۈنەر بۇيۇملىرى ياساش تېخنىكىسىنى ئۆگىنىپ، ئارىسال ۋاقىتلىرىدا ساپما كەش، مارجان سومكا، بالىلارنىڭ باش كىيىمى قاتارلىقلارنى توقۇپ ساتتى.
</S>
<S ID=63024>
2011 – يىلى لۈكچۈندىن پىچان يېزىسىدىكى مەھەللىسىگە قايتىپ كېلىپ، قول ھۈنەر بۇيۇملىرىنى توقۇپ سېتىپ، ئائىلە ئىقتىسادىنى ياخشىلىدى.
</S>
<S ID=63025>
 تۇرپان شەھەرلىك ئورمانچىلىق ئىدارىسى قاتارلىق ئورۇنلارنىڭ ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمىتى بويىچە بۇ كەنتتە تۇرۇشلۇق خىزمەت ئەترىتىدىكىلەر ئائىلە زىيارىتى جەريانىدا پاتىگۈل مامۇتنىڭ ئەھۋالىنى ئىگىلىگەندىن كېيىن، كەنت پارتىيە ياچېيكىسى بىلەن مۇزاكىرىلىشىپ، كەنت ئاھالە كومىتېتى قورۇسىدىكى 30 كىۋادرات مېتىر كۆلەمدىكى بىر ئىشخانىنى بوشىتىپ، كەشتىچىلىك دۇكىنى ئېچىپ، ئۇنىڭ تىجارەت دائىرىسىنى يەنىمۇ كېڭەيتىشىگە سەھنە ھازىرلاپ بەردى.
</S>
<S ID=63026>
شۇنىڭدىن ئېتىبارەن پاتىگۈل مامۇتنىڭ سودىسى كۈندىن – كۈنگە راۋاج تاپتى، ئۇ ھازىرغىچە ئونغا يېقىن شاگىرت تەربىيەلىدى.
</S>
<S ID=63027>
گۈزەلنۇر ئۆمەر مۇنداق دېدى: مەن پاتىگۈل ئۇستامغا بىر يىلغا يېقىن شاگىرت بولۇپ ئىشلەپ، ئۇستامدىن تېخنىكا ئىگىلىدىم ھەم ئائىلىمىزنىڭ يۈكىنى يەڭگىللەتتىم، ئۆيىمىزنىڭ تۇرمۇش چىقىملىرىنى ئۈستۈمگە ئېلىپ، ئائىلەمدىكىلەرنى خۇش قىلدىم.
</S>
<S ID=63028>
 پاتىگۈل مامۇت مۇنداق دېدى: بۇنىڭدىن كېيىن جەمئىيەتتە ئىش كۈتۈپ تۇرغان تېخىمۇ كۆپ ياشنى قول ھۈنەر تېخنىكىسى بويىچە تەربىيەلەپ، ئۇلارغا چىقىش يولى تېپىپ بېرىپ، ھۆكۈمەتنىڭ ئىشقا ئورۇنلاشتۇرۇش بېسىمىنى يەڭگىللىتىشكە تىرىشىمەن.
</S>
</TEXT>
/BODY
/DOC