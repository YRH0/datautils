<DOC>
<DOCID>TIANSHAN.575003</DOCID>
<HEADER>
<CLASS>شىنجاڭ</CLASS>
<DATE>2016-12-27 16:02:39</DATE>
</HEADER>
<BODY>
<HEADLINE>
<S ID=68257>
شانئال ئەقلىي زىياپىتى مۇۋەپپەقىيەتلىك ئۆتكۈزۈلدى
</S>
</HEADLINE>
<TEXT>
<S ID=68258>
ئۆز مۇخبىرىمىز نىجات نىياز خەۋىرى، فوتوسى: شىنجاڭ شانئال ئىگىلىك تىكلەش كەسپىي تەربىيەلەش مەكتىپى ئۇيۇشتۇرغان شانئال ئەقلىي زىياپىتى 12-ئاينىڭ 25-،26-كۈنلىرى ئۈرۈمچىدە ئۆتكۈزۈلدى.
</S>
<S ID=68259>
پائالىيەتتە شىنجاڭ گېزىتىنىڭ ئالىي مۇخبىرى، شىنجاڭ گېزىتى ئابدۇشۈكۈر مۇخبىرلىق ئىشخانىسىنىڭ مەسئۇلى ئابدۇشۈكۈر ئابدۇكېرىمنىڭ چاڭجياڭ-تاۋفېن مۇكاپاتىغا ئېرىشكەنلىكى تەبرىكلەندى؛ شىنجاڭ شانئال مەكتىپىنىڭ بېيجىڭدىكى تارماق مەكتىپىگە ھوقۇق ھاۋالىنامىسى ئۆتكۈزۈپ بېرىلدى.
</S>
<S ID=68260>
   شانئال ھەر يىلى ‹‹ئەقلىي زىياپەت›› پائالىيىتى ئۇيۇشتۇرۇپ، بۇنى مىللىي كارخانىچىلارنىڭ چوڭ يىغىلىشىغا ئايلاندۇرىدۇ
</S>
<S ID=68261>
   بۇ نۆۋەتلىك شانئال ئەقلىي زىياپىتىدىمۇ بۇرۇنقىغا ئوخشاشلا كارخانىچىلار ئۈچۈن ئۇيۇشتۇرۇلغان لېكسىيە ئاساسىي مەزمۇننى ئىگىلەيدىغان بولۇپ، لېكسىيەدە دۆلەت ۋە ئاپتونوم رايونىمىزنىڭ 2017-يىللىق ئىقتىسادىي سىياسەتلىرى چۈشەندۈرۈلدى، مالىيە پىلانىنىڭ رولى ۋە ئۇنى قانداق تۈزۈش، ماركىتىڭ (ئىچكىرى ئۆلكىلەرنىڭ بازىرىنى قانداق ئېچىش)، كارخانىچىلارنىڭ نۇتۇق سۆزلەش سەنئىتى، نۆۋەتتىكى دۇنيا ئىقتىسادىي ۋەزىيىتىنىڭ ئومۇمىي ئەھۋالى ۋە دۆلىتىمىزگە تەسىر كۆرسىتىدىغان تەرەپلىرى كارخانىچىلارغا تەپسىلىي چۈشەندۈرۈلۈپ، ئۇلارنىڭ 2017-يىللىق تەرەققىيات پىلانى ۋە نىشانىنى بېكىتىشىگە پۇختا ئاساس سېلىندى.
</S>
<S ID=68262>
 شىنجاڭ شانئال ئىگىلىك تىكلەش كەسپىي تەربىيەلەش مەكتىپىنىڭ قۇرغۇچىسى ئايتۇرسۇن روسۇل مۇنداق دېدى: بىز ئەقلىي زىياپەت پائالىيىتىنى ئۆتكۈزۈۋاتقىلى ئۈچ يىل بولدى، بىز ھەر قېتىملىق ئەقلىي زىياپەت پائالىيىتىمىزدە دۆلىتىمىز ۋە ئاپتونوم رايونىمىز ئىچىدىكى داڭلىق ئىقتىسادشۇناسلار، پىروفېسسور، مۇتەخەسسىسلەرنى تەكلىپ قىلىپ، كارخانىچىلارغا سىياسەت، ئىقتىساد، ۋەزىيەت قاتارلىق جەھەتلەردىن ئەتراپلىق چۈشەنچىگە ئىگە قىلىش ئارقىلىق ئۇلارنىڭ ئۇنىۋېرسال ساپاسىنى يۇقىرى كۆتۈرۈش بىلەن بىرگە، ئۇلارنى كېلەر يىللىق ئىقتىساد ئەھۋالدىن خەۋەردار قىلىپ، كارخانىچىلارنىڭ يېڭى يىلدا تەرەققىيات قەدىمىنى پۇختا بېسىشىغا ئاساس سالدۇق.
</S>
<S ID=68263>
بۇ پائالىيەت مەكتىپىمىزنىڭ بارلىق كونا ۋە يېڭى ئوقۇغۇچىلىرىغا ھەقسىز ئورۇنلاشتۇرۇلغان بولۇپ، بۇ زىياپەتنىڭ مۇھىم بىر ئالاھىدىلىكى كارخانىچىلار بىلەن بىز تەكلىپ قىلغان ئىقتىسادشۇناسلار  سوئال-جاۋاب شەكلىدە بىۋاستە پىكىرلىشىش ئارقىلىق ئۆزلىرىنىڭ بىلمەكچى بولغان نۇقتىلىرىنى تولۇق ئايدىڭلاشتۇرۋالالايدۇ.
</S>
<S ID=68264>
ئۇنىڭدىن باشقا بىز بۇ پائالىيىتىمىزگە ئاپتونوم رايونلۇق ئىقتىساد ۋە ئۇچۇرلاشتۇرۇش كومىتېتى، ئاپتونوم رايونلۇق ئوتتۇرا-كىچىك كارخانىلار مۇلازىمەت مەركىزىدىن مۇناسىۋەتلىك خادىملارنى تەكلىپ قىلىپ، ئاپتونوم رايونىمىزنىڭ ئوتتۇرا-كىچىك كارخانىلار ئۈچۈن نۆۋەتتە يولغا قويۇۋاتقان ئېتىبار سىياسەتلىرىنى كارخانىچىلارغا يەتكۈزدۇق.
</S>
<S ID=68265>
يىغىنچاقلاپ ئېيتقاندا، بۇ ئەقلىي زىياپىتىمىزنىڭ كارخانىچىلارغا ئېلىپ كېلىدىغان تەسىرى ۋە ئۈنۈمى ناھايىتى يۇقىرى.
</S>
<S ID=68266>
 بىز بۇ خىلدىكى ئەقلىي زىياپەتلەرنى داۋاملىق ئۆتكۈزۈپ، بۇنى مىللىي كارخانىچىلارنىڭ چوڭ يىغىلىشىغا، تەرەققىيات، ھەمكارلىق سورۇنىغا ئايلاندۇرىمىز.
</S>
<S ID=68267>
 ئابدۇشۈكۈر ئابدۇكېرىمنىڭ چاڭجياڭ-تاۋفېن مۇكاپاتىغا ئېرىشكەنلىكىنى تەبرىكلەش پائالىيىتى ئۆتكۈزۈلدى
</S>
<S ID=68268>
 بۇ قېتىملىق ئەقلىي زىياپەت پائالىيىتىنىڭ يەنە بىر يارقىن نۇقتىسى شۇ بولدىكى، پائالىيەتتە شىنجاڭ گېزىتىنىڭ ئالىي مۇخبىرى، شىنجاڭ گېزىتى ئابدۇشۈكۈر مۇخبىرلىق ئىشخانىسىنىڭ مەسئۇلى ئابدۇشۈكۈر ئابدۇكېرىمنىڭ چاڭجياڭ-تاۋفېن مۇكاپاتىغا ئېرىشكەنلىكى تەبرىكلەش مۇراسىمى ئۆتكۈزۈلدى.
</S>
<S ID=68269>
تەبرىكلەش مۇراسىمىدا شىنجاڭ شانئال ئىگىلىك تىكلەش كەسپىي تەربىيەلەش مەكتىپىنىڭ قۇرغۇچىسى ئايتۇرسۇن روسۇل ئابدۇشۈكۈر ئابدۇكېرىمگە تون كەيگۈزدى.
</S>
<S ID=68270>
  تەبرىكلەش مۇراسىمىدا شىنجاڭ گېزىتىنىڭ ئالىي مۇخبىرى، ئابدۇشۈكۈر مۇخبىرلىق ئىشخانىسىنىڭ مەسئۇلى ئابدۇشۈكۈر ئابدۇكېرىم سۆز قىلىپ مۇنداق دېدى: بۈگۈن ناھايىتى خۇشال بولدۇم، بىزنىڭ نۇرغۇنلىغان كارخانىچىلىرىمىز بىر يەرگە جەم بولۇپ، مېنىڭ 14-نۆۋەتلىك چاڭجياڭ-تاۋفېن مۇكاپاتىغا ئېرىشكەنلىكىمنى تەبرىكلەپ مۇشۇنداق بىر پائالىيەتنى ئۇيۇشتۇرۇپتۇ.
</S>
<S ID=68271>
مەن ئىقتىسادىي ساھەنىڭ مۇخبىرلىقىنى قىلغاندىن باشلاپ، كارخانىچىلارنى ئىزچىل ھالدا ئۆزەمگە ئۇستاز تۇتۇپ كەلدىم، ئۇلاردىن ئىقتىسادقا ئائىت نۇرغۇن بىلىملەرنى ئۆگەندىم، مېنىڭ مۇخبىرلىق خىزمىتىم ئەمەلىيەتتە ئۆزۈمنىڭ خىزمەت ۋەزىپىسىنى ياخشى ئورۇنلاپ، ئوقۇرمەنلەر ئۈچۈن ياخشى خەۋەر-ماقالىلەرنى يېزىشلا ئەمەس ئەڭ مۇھىمى بىر قېتىملىق ئۆگىنىش پۇرسىتىدۇر.
</S>
<S ID=68272>
مەن يەنە 20 نەچچە يىللىق مۇخبىرلىق ھاياتىمدا ئۆگەنگەن بىلىملىرىمنى شانئالدىن ئىبارەت بۇ سۇپا ئارقىلىق كارخانىچىلارغا دەرس قىلىپ ئۆتتۈم.
</S>
<S ID=68273>
كارخانا تەرەققىي قىلسا نۇرغۇن كىشىلەر ئىشقا ئورۇنلىشىدۇ، نۇرغۇن ئائىلىلەرنىڭ تۇرمۇشى كاپالەتكە ئىگە بولۇپ، جەمئىيەت ئىناق، بەختلىك بولىدۇ. كارخانىچىلىرىمىزنىڭ مەن ئۈچۈن بۇنداق كاتتا سورۇن تەييارلىغانلىقىدىن بەك مەمنۇن بولدۇم.
</S>
<S ID=68274>
 ئابدۇشۈكۈر ئابدۇكېرىم ئۆزىنىڭ بۇنىڭدىن كېيىن يەنە داۋاملىق ئىقتىسادىي ساھەدە ئۆزىنىڭ رولىنى جارى قىلدۇرىدىغانلىقى توغرىسىدا توختىلىپ مۇنداق دېدى: كېلەر يىلى مېنىڭ يەتتە پارچە كىتابىم نەشىردىن چىقماقچى، بۇ كىتابلار ئارىسىدا مىللىي كارخانىچىلىققا ئائىت مەزمۇنلار ئەڭ ئاساسلىق ئورۇندا تۇرىدۇ.
</S>
<S ID=68275>
مەن 10 يىلغا يېقىن كارخانىچىلىققا ئائىت نۇرغۇنلىغان خەۋەر-ماقالىلەرنى يازدىم، بۇنىڭ ئىچىدىن ئەڭ ياخشى بولغان 36 پارچە ماقالىنى تاللاپ، كېلەر يىلى نەشىردىن چىقىدىغان كىتابقا كىرگۈزدۈم.
</S>
<S ID=68276>
ئىشلار ئوڭۇشلۇق بولسا كېلەر يىلى مۇخبىرلار بايرىمىدا بۇ يەتتە پارچە كىتابىمنى سوۋغا سۈپىتىدە كەڭ خەلققە سۇنماقچىمەن.
</S>
<S ID=68277>
شىنجاڭ شانئال مەكتىپىنىڭ بېيجىڭدىكى تارماق مەكتىپىگە ئېچىلدى
</S>
<S ID=68278>
   ئەقلىي زىياپەت پائالىيىتىدە يەنە شىنجاڭ شانئال ئىگىلىك تىكلەش كەسپىي تەربىيەلەش مەكتىپىنىڭ بېيجىڭدىكى تارماق مەكتىپىگە ھوقۇق ھاۋالىنامىسى ئۆتكۈزۈپ بېرىش مۇراسىمى ئۆتكۈزۈلدى.
</S>
<S ID=68279>
شىنجاڭ شانئال ئىگىلىك تىكلەش كەسپىي تەربىيەلەش مەكتىپىنىڭ قۇرغۇچىسى ئايتۇرسۇن روسۇل بېيجىڭ A.B.U مائارىپ پەن-تېخنىكا چەكلىك شىركىتىنىڭ مەسئۇلى ئابدۇخەبىرگە ھوقۇق ھاۋالىنامىسىنى ئۆتكۈزۈپ بەردى.
</S>
<S ID=68280>
   شىنجاڭ شانئال ئىگىلىك تىكلەش كەسپىي تەربىيەلەش مەكتىپىنىڭ قۇرغۇچىسى ئايتۇرسۇن روسۇل بۇ ھەقتە توختىلىپ مۇنداق دېدى: بىز بۇ يىل 11-ئاينىڭ ئاخىرى بېيجىڭغا مەكتىپىمىزنىڭ تارماق مەكتىپىنى قۇردۇق، بۇ ئارقىلىق مەكتىپىمىزنى بېيجىڭدىن ھەر قايسى ئۆلكىلەرگە كېڭەيتمەكچى بولىۋاتىمىز.
</S>
<S ID=68281>
2015-يىلى مەن ئاپتونوم رايونلۇق ئوتتۇرا-كىچىك كارخانىلار مۇلازىمەت مەركىزىدىكى مۇناسىۋەتلىك خادىملار بىلەن بىرلىكتە ئىچكىرى ئۆلكىلەردە زىيارەت ۋە تەكشۈرۈشتە بولدۇم.
</S>
<S ID=68282>
بۇ جەرياندا بىز ئىچكىرى ئۆلكىلەردە سودا-سېتىق بىلەن شۇغۇللىنىۋاتقان نۇرغۇنلىغان ئاز سانلىق مىللەت يەككە تىجارەتچىلىرىنىڭ بارلىقىنى بايقىدۇق.
</S>
<S ID=68283>
بۇنىڭ ئىچىدە بەزىلەر شىركەت قۇرغان بولسىمۇ بىراق نۇرغۇنلىغان كىشىلەر يەككە تىجارەت شەكلىدە سودا-سېتىق بىلەن شۇغۇللىنىۋېتىپتۇ.
</S>
<S ID=68284>
مەن شۇ چاغدا بۇ تىجارەتچىلەرنى تەربىيەلەش، كارخانا شەكىلدە ئۆلچەملەشتۈرۈپ باشقۇرۇش، يەرلىك ئورۇنلارنىڭ ئېتىبار سىياسەتلىرىدىن پايدىلىنىش، ئۆزىنىڭ ئورنى ۋە تەسىر دائىرىسىنى تېخىمۇ يۇقىرى كۆتۈرۈشنىڭ مۇھىملىقىنى ۋە زۆرۈرلىكىنى ھېس قىلىپ يەتتىم.
</S>
<S ID=68285>
بىراق بۇ مەسىلىلەرنى ھەل قىلىشتا يالغۇز مەكتىپىمىزنىڭلا ئۆز ئالدىغا مەبلەغ چىقىرىپ ھەل قىلىپ كېتەلمەيدىغانلىقىمىزنى بايقاپ، ئاپتونوم رايونلۇق ئىقتىساد ئۇچۇرلاشتۇرۇش كومىتېتىغا دوكلات يازدىم.
</S>
<S ID=68286>
دوكلاتنى يازغاندىن كېيىن يۇقىرى دەرىجىلىك ئورۇنلار ۋە رەھبەرلەرنىڭ كۆڭۈل بۆلۈشىگە ۋە قوللاپ قۇۋۋەتلىشىگە ئېرىشتى.
</S>
<S ID=68287>
بۇنىڭ بىلەن بىز بېيجىڭ A.B.U مائارىپ پەن-تېخنىكا چەكلىك شىركىتى بىلەن ھەمكارلىشىپ، بېيجىڭدىكى مەكتىپىمىزنى قۇرۇپ چىقتۇق.
</S>
<S ID=68288>
  مەكتەپنىڭ مەسئۇلىيىتى ۋە مەجبۇرىيىتىنى تولۇق ئادا قىلىشىنى ئۈمىد قىلىمىز
</S>
<S ID=68289>
   ئاپتونوم رايونلۇق ئوتتۇرا-كىچىك كارخانىلار مۇلازىمەت مەركىزىنىڭ مۇدىرى كېرەمجان يۈسۈپ مۇنداق دېدى: شانئال ئىگىلىك تىكلەش كەسپىي تەربىيەلەش مەكتىپى ئۇيۇشتۇرغان ئەقلىي زىياپەت پائالىيىتى ناھايىتى مول مەزمۇنلۇق ئۆتكۈزۈلدى.
</S>
<S ID=68290>
 زىياپەتتە كارخانىچىلىرىمىز پارتىيە-ھۆكۈمەتنىڭ يېڭى سىياسەتلىرى، كەسىپ جەھەتتىكى يۆنىلىش، كارخانىلارنىڭ بۇنىڭدىن كېيىنكى تەرەققىياتى قاتارلىق جەھەتلەردە نۇرغۇنلىغان ئۇچۇرلارغا ئېرىشتى، شانئال مەكتىپىمۇ كارخانىچىلارغا ياخشى مۇلازىمەت سۇپىسى ھازىرلاپ، تەشۋىقات ھەم تەربىيەلەشتىن ئىبارەت قوش يۆنىلىشلىك ئوقۇتۇش ئۇسۇلى قوللىنىلىپ ياخشى ئۈنۈمگە ئېرىشتى.
</S>
<S ID=68291>
شانئال ئىگىلىك تىكلەش كەسپىي تەربىيەلەش مەكتىپى نەچچە  يىللاردىن بۇيان كارخانىچىلارنى كەسپىي تەربىيەلەش جەھەتتىلا ئەمەس بەلكى مىللەتلەر ئىتتىپاقلىقى، ‹‹ئۈچ ئەل خىزمىتى›› قاتارلىق جەھەتلەردىنمۇ خىزمەتلىرىمىزگە يېقىندىن ياردەملىشىپ كەلدى، شۇڭا بۇ قېتىم بۇ مەكتەپنىڭ قۇرغۇچىسى ئايتۇرسۇن روسۇل خانىمنى ئاپتونوم رايونلۇق ئوتتۇرا-كىچىك كارخانىلار مۇلازىمەت مەركىزىمىزنىڭ تەربىيەلەش بۆلۈمىنىڭ مۇئاۋىن باشلىقىلىقىغا تەكلىپ قىلدۇق.
</S>
<S ID=68292>
مەكتەپنىڭ بىزنىڭ خىزمىتىمىزگە داۋاملىق ماسلىشىپ، ئوتتۇرا-كىچىك كارخانىلارنىڭ تەرەققىياتىنى ئىلگىرى سۈرۈش جەھەتتە ئۆزىنىڭ رولىنى تولۇق جارى قىلدۇرۇشىنى ئۈمىد قىلىمىز.
</S>
</TEXT>
/BODY
/DOC