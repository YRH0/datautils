<DOC>
<DOCID>TIANSHAN.569195</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-12-02 13:00:39</DATE>
</HEADER>
<BODY>
<HEADLINE>
<S ID=63114>
‹‹ئۆملۈك، خاتىرجەملىك بىباھادۇر››
</S>
</HEADLINE>
<TEXT>
<S ID=63115>
مەدىنە تاھىر، خالىدە ئوبۇل
</S>
<S ID=63116>
 10 – ئاينىڭ 18 – كۈنى غۇلجا شەھەرلىك پارتكوم تەشۋىقات بۆلۈمىنىڭ كادىرى گۇ شياۋشيانىڭ ھەمراھلىقىدا غۇلجا شەھىرىنىڭ پەنجىم بازىرىغا قاراپ يول ئالدۇق.
</S>
<S ID=63117>
 ــ پەنجىم بازىرى غۇلجا شەھىرى بويىچە مىللەتلەر ئىتتىپاقلىقىدىكى ئۈلگىلىك بازار ئوخشىمامدۇ؟ ــ دەپ سورىدۇق بىز پاراڭ ئارىلىقىدا گۇ شياۋشيادىن.
</S>
<S ID=63118>
 ــ پەنجىم بازىرى غۇلجا شەھىرى بويىچىلا ئەمەس، ئوبلاست بويىچىمۇ مىللەتلەر ئىتتىپاقلىقىدىكى كۆزنەك بازار.
</S>
<S ID=63119>
كۆپ مىللەت ئارىلىشىپ ئولتۇراقلاشقان بۇ بازاردا ھەر مىللەت ئامما بىر ئائىلە كىشىلىرىدەك ئىناق، ئېجىل ئۆتۈۋاتىدۇ.
</S>
<S ID=63120>
 ئالاھازەل يېرىم سائەتتىن كېيىن، بىز پەنجىم بازىرىغا كەلدۇق.
</S>
<S ID=63121>
بازار باشلىقى ئابلىكىم ئوبۇلقاسىم كېلىش مەقسىتىمىزنى بىلگەندىن كېيىن مۇنداق دېدى: بازىرىمىزدا 31 مىڭ نوپۇس بار، 13 مىللەت ئارىلىشىپ ئولتۇراقلاشقان، ئۇيغۇرلار ئومۇمىي نوپۇسنىڭ %90 ىنى ئىگىلەيدۇ.
</S>
<S ID=63122>
بازاردىكى يەتتە كەنتتە ئىككى – ئۈچتىن مىللەتلەر ئىتتىپاقلىقى تەشۋىقاتچىسى بار.
</S>
<S ID=63123>
ئۇلار كەنت، مەھەللىلەردىكى ھەر مىللەت ئاممىنىڭ ئۆم، ئېجىل ئۆتۈشىدە كۆۋرۈكلۈك رول ئويناۋاتىدۇ.
</S>
<S ID=63124>
 بىز بازاردا مىللەتلەر ئىتتىپاقلىقىنى ئىلگىرى سۈرۈش بىلەن خەلق تۇرمۇشى قۇرۇلۇشىنى زىچ بىرلەشتۈردۇق.
</S>
<S ID=63125>
كەنتلەردە بىر تۇتاش خەلق تۇرمۇشى قۇرۇلۇشىنى ئاساس قىلغان ئىشقا ئورۇنلاشتۇرۇش بازىلىرىنى قۇردۇق، بازىرىمىزدا ئاياللار خېلى كۆپ سالماقنى ئىگىلەيدۇ، ئائىلە شارائىتى ناچار ئاياللارمۇ خېلى كۆپ.
</S>
<S ID=63126>
بۇ ئاياللار ئادەتتە ئۆيدە بالا بېقىپ، چوڭلارنىڭ ھالىدىن خەۋەر ئالىدۇ.
</S>
<S ID=63127>
بىكار ۋاقتىدا قىلىدىغان ئىش يوق، ئۇلارنىڭمۇ ئائىلىنىڭ ئىقتىسادىنى ياخشىلاش ئارزۇسى بار، لېكىن ‹‹ئارمانغا تۇشلۇق دەرمان يوق›› دېگەندەك، باشقا يەرلەرگە بېرىپ ئىشلەشكە ئىمكانىيىتى يوق.
</S>
<S ID=63128>
بازاردىكى ھەر مىللەت ئاياللىرىنىڭ بۇ قىيىنچىلىقىنى ھەل قىلىش ئۈچۈن، كەنتلەردە ئىشقا ئورۇنلاشتۇرۇش بازىلىرىنى قۇرۇپ، ئاياللارغا ئىشقا ئورۇنلىشىش پۇرسىتى يارىتىپ بېرىۋاتىمىز، مانا ھازىر كەنتلىرىدە قۇرۇلغان ئىشقا ئورۇنلاشتۇرۇش بازىلىرىدىكى پېچىنە – پىرەنىك تەييارلاش، چاچ قىسقۇچ ياساش، كەشتە تىكىش ئۆيلىرىدە ھەر مىللەت ئاياللىرى ئىشلىگىنىگە قاراپ پۇل ئېلىپ، ئائىلىسىنىڭ ئىقتىسادىنى ياخشىلاۋاتىدۇ.
</S>
<S ID=63129>
 پېڭ چاڭجىن پەنجىم بازىرىنىڭ ئاقتۆپە كەنتىدىكى ئاددىي خەنزۇ دېھقان، ئىلى دىيارىدا چوڭ بولغان پېڭ چاڭجىن بۇ كەنتتە ئۇيغۇر، قازاق، خۇيزۇلار بىلەن قوشنا ئولتۇرىدۇ.
</S>
<S ID=63130>
ئۇنىڭ قېرىنداش مىللەتلەر بىلەن بولغان تەسىرلىك ھېكايىلىرى ناھايىتى كۆپ، ھەر قېتىم بازار ۋە كەنتلەردىكى پائالىيەتلەردە ئۇ مىللەتلەر ئىتتىپاقلىقى تەشۋىقاتچىسى بولۇش سۈپىتى بىلەن ئۆزىنىڭ بۇ تەسىرلىك ھېكايىلىرىنى يۇرتداشلىرىغا سۆزلەپ بېرىدۇ.
</S>
<S ID=63131>
ئۇ مۇنداق دېدى: كەنتتىكى ھەر مىللەت ئامما بىر ئائىلە كىشىلىرىدەك يېقىن ئۆتىمىز، ھېيت – بايراملاردا ئۆزئارا ھېيتلىشىمىز.
</S>
<S ID=63132>
 ئابلىكىم ئوبۇلقاسىم زىيارەت ئاخىرىدا ئەھۋال تونۇشتۇرۇپ مۇنداق دېدى: بازىرىمىزدا ھازىر‹‹قوشماقلىشىپ تۇغقان بولۇش›› پائالىيىتىدىن پايدىلىنىپ، پارتىيە ئەزالىرى ۋە كادىرلارنى قىيىنچىلىقى بار ئائىلىلەر بىلەن قوشماقلىشىپ تۇغقان بولۇشقا ھەرىكەتلەندۈردۇق، ئۇلار قوشماق بولغان ئائىلىلەرگە پارتىيەنىڭ سىياسەت – تەدبىرلىرىنى، قانۇن – تۈزۈملەرنى تەشۋىق قىلدى، ئۇلارنىڭ قىيىنچىلىقىنى ۋاقتىدا ھەل قىلدى، ھازىرغىچە بازاردىكى 187 پارتىيە ئەزاسى ۋە كادىر 374 ئائىلە بىلەن تۇغقان بولدى.
</S>
<S ID=63133>
بىز يەنە بازاردىكى ھەر مىللەت ئاممىنى مىللەتلەر ئىتتىپاقلىقى بويىچە ياخشى ئىش قىلىشقا سەپەرۋەر قىلىپ، ھەممىنى ئۆزىدىن، كىچىك ئىشلاردىن باشلاشنى تەشەببۇس قىلدۇق، ئىجتىمائىي كۈچلەرنىڭ رولىنى جارى قىلدۇرۇپ، قىيىنچىلىقى بار ئائىلىلەرگە دەل ۋاقتىدا ياردەم بېرىپ، ھەر مىللەت ئاممىنى سوتسىيالىستىك چوڭ ئائىلىنىڭ مېھرىنى ھېس قىلدۇردۇق.
</S>
<S ID=63134>
ئامما كۆڭۈل بۆلۈۋاتقان قىزىق نۇقتا، قىيىن نۇقتا مەسىلىلىرى ئۈنۈملۈك ھەل قىلىنغاچقا، ھازىر بازارغا ئەرز – شىكايەت قىلىپ كېلىدىغانلار زور دەرىجىدە ئازايدى، خەلق تۇرمۇشى قۇرۇلۇشلىرىدىن دېھقانلار خۇش بولدى.
</S>
<S ID=63135>
ئۆملۈك، خاتىرجەملىككە تولغان پەنجىم بازىرى ھەر مىللەت ئاممىنىڭ شاد – خۇرام ماكانىغا ئايلاندى.
</S>
<S ID=63136>

</S>
</TEXT>
/BODY
/DOC