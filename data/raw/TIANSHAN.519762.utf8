<DOC>
<DOCID>TIANSHAN.519762</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-04-26 16:10:50</DATE>
</HEADER>
<BODY>
<HEADLINE>
<S ID=26466>
‹‹ۋاڭ تەيجاڭ، كەنتىمىزدىن كەتمىسىڭىز بولاتتى...››
</S>
</HEADLINE>
<TEXT>
<S ID=26467>
  پەرھات مىجىت، رىزۋانگۈل راخمان
</S>
<S ID=26468>
   شايار ناھىيەلىك پارتكوم، خەلق ھۆكۈمىتى يېقىندا ناھىيەدىكى ئىدارە – ئورگان ۋە كارخانا، كەسپىي ئورۇنلاردىكى ئىشچى – خىزمەتچىلەرنى دەم ئېلىش كۈنىدىن پايدىلىنىپ، ئاساسىي قاتلامغا بېرىپ، ئاجىزلار ۋە قىيىنچىلىقى بارلارغا ياردەم بېرىشكە سەپەرۋەر قىلغانىدى. شايار ناھىيەلىك رادىيو – تېلېۋىزىيە ئىستانسىسى بۇ چاقىرىققا ئاكتىپ ئاۋاز قوشۇپ، ئىشچى – خىزمەتچىلەرنى 26 – ، 27 – مارت كۈنلىرى يېڭىمەھەللە بازىرىنىڭ يانمەھەللە كەنتىگە بېرىپ، بۇ پائالىيەتكە قاتنىشىشقا تەشكىللىدى. 30 غا يېقىن ئىشچى – خىزمەتچى ئىككى كۈندە قىيىنچىلىقى بار 23 ئائىلىلىك دېھقان بىلەن سىردىشىپ، مۇڭدىشىپ، دوستلاشتۇق ھەم بىر يىللىق يۆلەش، ياردەم بېرىش بويىچە توختاملاشتۇق. كەنتنىڭ تېرەك قەلەمچىسى تىكىش ئۈلگە كۆرسىتىش نۇقتىسىغا بېرىپ، قەلەمچە كۆچىتى تىكتۇق. ئائىلىسىدە قىيىنچىلىقى بار دېھقانلارنىڭ ئەتىيازلىق تېرىلغۇ ۋە ئائىلە ئىشلىرىغا ياردەملەشتۇق. نامرات قارىغۇچىسى يوق بەش ئائىلىلىك دېھقاننىڭ ئۈزۈم تېلىنى باراڭغا ئېلىشىپ بەردۇق.
</S>
<S ID=26469>
   ئىككى كۈنلۈك پائالىيەت جەريانىدا يانمەھەللە كەنتى پارتىيە ياچېيكىسىنىڭ شۇجىسى ئىمىن ھامۇت ئىستانسىمىزنىڭ باشلىقىغا: ۋاڭ تەيجاڭ، كەنتىمىزدىن كەتمىسىڭىز بولاتتى... يەنە بىر يىل تۇرۇپ بەرسىڭىز بولمامدۇ؟ كەنت ئاھالىلىرى ئىسمىڭىزنى ئېسىدە تۇتالمىغاچقا پات – پات ئىشخانامغا كېلىپ، ھېلىقى كۆز ئەينەكلىك باشلىق يەنە كېلەمدۇ؟ قاچان كېلىدۇ؟... دېگەندەك گەپلەرنى قىلىپ، سىزنى سېغىنغانلىقىنى دەيدۇ... دېگەن سۆزى ھەم زىيارەت جەريانىدا بىر قىسىم كىشىلەرنىڭ بىزگە: ھېلىقى كۆز ئەينەكلىك باشلىق بارمۇ؟ كەنتىمىزگە كېلىپ تۇرسا بولاتتى. ئۇنى بەكمۇ سېغىندۇق... دېگەندەك سۆزلىرى، بولۇپمۇ بىزنىڭ مەھەللىدە ئىككى كۈن يۈرگەن، ئېتىز باشلىرىغا بارغان چېغىمىزدا ئاممىنىڭ باشلىقىمىزنى كۆرۈپ قولىدىكى ئىشىنى تاشلاپ، يۈگۈرۈپ كېلىپ، ئۇنىڭ بىلەن قىزغىن كۆرۈشۈپ پاراڭلاشقانلىقى، بىر قىسىم كىشىلەرنىڭ قول ئېلىشىپ تۇرۇپ كۆز يېشى قىلغانلىقى بىزگە چوڭقۇر تەسىر قىلدى.
</S>
<S ID=26470>
   بۇ كۆز ئەينەكلىك باشلىق شايار ناھىيەلىك رادىيو – تېلېۋىزىيە ئىستانسىسىنىڭ باشلىقى ۋاڭ جۈن بولۇپ، ئۇ بۇلتۇر ‹‹ئۈچ ئەل›› خىزمىتى بىلەن بۇ كەنتتە بىر يىل تۇرغان، يۇقىرىقى بايانلار ئۇنىڭ بىر يىل جەريانىدا ئامما بىلەن تۇغقاندەك بولۇپ كەتكەنلىكىگە شاھىت ئىدى.
</S>
<S ID=26471>
   ئۇقۇشىمىزچە، ئىستانسىمىزنىڭ باشلىقى ۋاڭ جۈن بۇلتۇر يانمەھەللە كەنتىنىڭ شۇجىسى ۋە خىزمەت گۇرۇپپىسىنىڭ باشلىقى بولۇپ ئىشلەش جەريانىدا كەنت كومىتېتىدىكىلەرگە، كەنت ئاممىسىغا چوڭقۇر تەسىر قالدۇرغان، نۇرغۇن ئەمەلىي خىزمەتلەرنى ئىشلەپ، بازارلىق پارتكوم ۋە ناھىيەلىك پارتكومنىڭ مۇئەييەنلەشتۈرۈشىگە ئېرىشكەن. بولۇپمۇ ئۇ قىيىنچىلىقى بار ۋە قارىغۇچىسى يوق مېيىپ كىشىلەرگە كۆپ قېتىم مېھىر – شەپقەت يەتكۈزگەن. كەنت ئاھالىلىرىنىڭ بېكىنمىچىلىك ھالىتىنى ئۆزگەرتىپ، ھەممە ئائىلىلەردىكىلەرنى تېلېۋىزور كۆرۈش ئىمكانىيىتىگە ئىگە قىلغان. بىر قىسىم كىشىلەرگە ئۆز يېنىدىن پۇل چىقىرىپ، يەر تەۋرەشكە چىداملىق ئۆي سېلىشىغا ۋە قوشۇمچە ئىگىلىك بىلەن شۇغۇللىنىشىغا ياردەم بەرگەن.
</S>
<S ID=26472>
   بۇ ئىككى كۈنلۈك ئائىلە زىيارىتى جەريانىدا ۋاڭ جۈن ئىستانسىسىدىكىلەرنى باشلاپ كەنتتىكى 74 ياشلىق مېيىپ، قارىغۇچىسى يوق دېھقان موللا ئاۋۇت سېتىنىڭ ئۈزۈم تېلىنى باراڭغا ئېلىشىپ بەردى ھەم ئۇنىڭ توك، تېلېۋىزور كۆرۈش مەسىلىسىنى ھەل قىلىپ بەردى. يەنە كەنتتىكى 84 ياشلىق مېيىپ دېھقان ئېلىپ ئىمىننىڭ يەر تەۋرەشكە چىداملىق ئۆي سېلىشى ئۈچۈن پولات چىۋىق، سېمونت سېتىۋېلىشىغا پۇلى يوقلۇقىنى بىلىپ، ئۆز يېنىدىن 5000 يۈەن چىقىرىپ، ئۇنىڭغا ياردەم قىلدى. بۇنى كۆرگەن ئىستانسىسىدىكى ئىشچى – خىزمەتچىلەرمۇ كەنتتىكى ئائىلىسىدە قىيىنچىلىقى بار، ئاجىز كىشىلەرگە مېھىر – شەپقەت يەتكۈزدى.
</S>
<S ID=26473>
‏
</S>
</TEXT>
/BODY
/DOC