<DOC>
<DOCID>TIANSHAN.503875</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-03-01 19:21:42</DATE>
</HEADER>
<BODY>
<HEADLINE>
<S ID=17149>
ئەل قەلبىنى مايىل قىلغان‹‹قەشقەر چېيى››
</S>
</HEADLINE>
<TEXT>
<S ID=17150>
  مۇيەسسەر ئاباھامىت
</S>
<S ID=17151>
   ‹‹قاتار چاي›› دېيىلسە، بەلكىم ھەر خىل باھانە – سەۋەبلەر بىلەن ئۆتكۈزۈلىدىغان قاتار چاي، يۇرتلۇقلار چېيى، ساۋاقداشلار چېيى... دېگەندەك چايلار كۆز ئالدىڭىزغا كېلىشى مۇمكىن.
</S>
<S ID=17152>
لېكىن مەن يېقىندا قەشقەر دىيارىدا ئۆتكۈزۈلگەن، يۇقىرىدا دېيىلگەن چايلارغا ئوخشىمايدىغان، يۇرت – مەھەللە، خەلق ئۈچۈن ئەھمىيەتلىك بولغان 9 – قېتىملىق ‹‹قەشقەر چېيى››غا قاتنىشىش شەرىپىگە مۇيەسسەر بولدۇم.
</S>
<S ID=17153>
   ‹‹قەشقەر چېيى›› بۇلتۇر 2 – ئايدا قەشقەر ‹‹كونسۇل›› چاي، تائاملىرى تېز تاماقخانىسىدا باشلانغان بولۇپ، دەسلەپكى چاينى قەشقەر ‹‹قادىر دادام›› پىدائىيلار ئەترىتىنىڭ قۇرغۇچىسى پاتىمە ئابدۇقادىر يېزا مەكتەپ پىدائىيلىرى، ‹‹قادىر دادام›› پىدائىيلار ئەترىتى قاتارلىق قەشقەر ۋىلايىتىدىكى بىر نەچچە پىدائىيلار ئەترىتى ۋە كارخانىچىلارنى جەم قىلىپ باشلىغانىكەن.
</S>
<S ID=17154>
   كارخانىچى پاتىمە ئابدۇقادىر 2014 – يىلىنىڭ بېشىدا شېنجېندا قۇرۇلغان ‹‹بىر يۈەن فوندى››غا ئەزا بولغان، شۇنىڭدىن ئېتىبارەن ئۇ بۇ فوندنىڭ قەشقەر ۋىلايىتىدىكى ‹‹ئىللىقلىق سومكىسى››نى تارقىتىش خىزمىتىنى ماسلاشتۇرۇشقا مەسئۇل بولغان.
</S>
<S ID=17155>
ئۇ 2014 – يىلى 12 – ئايدا يېزا – قىشلاقلاردىكى بالىلارغا ئىللىقلىق كىيىمى، چالغۇ ئەسۋابلىرى، تەنتەربىيە سايمانلىرىنى يەتكۈزۈش جەريانىدا، يەكەن ناھىيەسىنىڭ ئاۋات يېزىسى نوداي كەنتىدە ئوزۇقلۇق يېتىشمەسلىك سەۋەبىدىن ئېغىر دەرىجىدىكى پۇت – قول سۆڭەكلىرى ۋە ئومۇرتقىسى ئۆزگىرىش كېسىلىگە گىرىپتار بولۇپ، بىر يىرىم يىل داۋامىدا مەكتەپكە بارالماي قالغان 13 ياشلىق نۇرئامىنەمنى تاسادىپىي ئۇچرىتىپ قالغان.
</S>
<S ID=17156>
بۇ كېسەلنى ۋاقتىدا داۋالاتمىسا، بۇ قىزنىڭ ئۆمۈرلۈك مېيىپ بولۇپ قالىدىغانلىقىنى بىلگەن پاتىمە ئابدۇقادىر بۇلتۇر 1 – ئايدا نۇرئامىنەمنى شىنجاڭ تېببىي ئۇنىۋېرسىتېتى قارىمىقىدىكى 1 – دوختۇرخانىغا ئېلىپ كېلىپ، ئۇنىڭ كېسىلىنى كۆرسەتكەن ۋە بۇ كېسەلنى ئوپېراتسىيە قىلىشقا نۇرغۇن پۇل كېتىدىغانلىقىنى ئۇققان.
</S>
<S ID=17157>
شۇڭا ئۇ ئۆز يېنىدىن پۇل چىقىرىپ ھەم جەمئىيەتتىكى ئاق كۆڭۈل كىشىلەرنى سەپەرۋەر قىلىپ، شۇ يىلى 3 – ئايدا نۇر ئامىنەمنى مۇۋەپپەقىيەتلىك ئوپېراتسىيە قىلدۇرۇپ، بۇ قىزنىڭ مەكتەپ قوينىغا قايتىپ كېلىشىگە تۈرتكە بولغان.
</S>
<S ID=17158>
ئۇ بۇ جەرياندا كۆپنىڭ كۈچىنىڭ قۇدرەتلىك بولىدىغانلىقىنى، ساخاۋەت ئەترەتلىرى، پىدائىيلار بىر يەرگە جەم بولۇپ ھەمكارلاشقاندا، ئۇچۇر يەتكۈزۈش، يول كۆرسىتىش، ياردەملىشىش ئارقىلىق ئاممىۋى پاراۋانلىق خىزمىتىنى تېخىمۇ ياخشى ئىشلىگىلى بولىدىغانلىقىنى چوڭقۇر ھېس قىلغان.
</S>
<S ID=17159>
شۇنىڭ بىلەن ئۇ دۆلەتنىڭ قانۇن – تۈزۈملىرىگە رىئايە قىلغان ئاساستا قىيىنچىلىققا، ياردەمگە موھتاج كىشىلەرگە، مېيىپلەرگە ياردەم بېرىش، دۆلەتنىڭ ياخشى سىياسەتلىرىدىن ئۈنۈملۈك پايدىلىنىپ، كىشىلەرنىڭ قىيىن ئۆتكەلدىن تېزرەك ئۆتۈۋېلىشى ئۈچۈن ھەمدەمدە بولۇش، ئاساسلىقى، يېزا بالىلىرىغا ياردەم بېرىش ئارقىلىق مائارىپنى قوللاش ھەم يالغۇز قالغان ياشانغانلارنىڭ كۈتۈنۈش مەسىلىسىگە كۆڭۈل بۆلۈشنى مەقسەت قىلىپ ‹‹قەشقەر چېيى››نى باشلىغان.
</S>
<S ID=17160>
بۇ چاي باشلانغان بىر يىلدىن بۇيان، قەشقەردىكى ئاياللار بىرلەشمىلىرى ۋە ئىتتىپاق كومىتېتلىرىنىڭ يېقىندىن قوللاپ قۇۋۋەتلىشى، ھەر قايسى ساخاۋەت ئەترەتلىرى، پىدائىيلار ئەترەتلىرى ۋە جامائەت ئەربابلىرىنىڭ كۈچ چىقىرىشى بىلەن ‹‹گۈل چاي›› قولدىن – قولغا ئۆتۈپ، توققۇز قېتىم ئۆتكۈزۈلۈپ، قەشقەر خەلقىنىڭ ئىناق جەمئىيەت بەرپا قىلىشىغا تۆھپە قوشقان.
</S>
<S ID=17161>
   چاي ھەر قېتىم يېڭى بىر تېما بىلەن باشلىنىپ، ساخاۋەت ئەترىتى ۋە پىدائىيلارنىڭ ئاممىۋى پاراۋانلىق ئىشلىرىغا بولغان چۈشەنچىسىنى چوڭقۇرلاشتۇرغان، ھەر قايسى ئەترەتلەرنىڭ ئوتتۇرىسىدىكى ھەمكارلىقنى كۈچەيتكەن.
</S>
<S ID=17162>
بۇنىڭ بىلەن جەمئىيەتتىكى نۇرغۇن كىشىلەر پاراۋانلىق خىزمىتىنىڭ ئەھمىيىتىنى چۈشەنگەن.
</S>
<S ID=17163>
ئوت يۈرەك پىدائىيلار، ساخاۋەتچى كارخانىچىلار ۋاقىت ۋە ئىقتىساد ئاجرىتىپ، ئەتراپىدىكى كىشىلەرگە مىننەتدارلىق بىلدۈرۈش، ياردەمگە موھتاج كىشىلەرگە ياردەم قولىنى سۇنۇشنى ئۆز بۇرچى دەپ بىلىدىغان ياخشى كەيپىيات شەكىللەنگەن.
</S>
<S ID=17164>
   9 – قېتىملىق ‹‹قەشقەر چېيى›› 11 – فېۋرال پەيزاۋات ‹‹قادىر دادام›› پىدائىيلىرىنىڭ ساھىبخانلىقىدا پەيزاۋات ناھىيەسىدە كۆڭۈللۈك ھەم ئەھمىيەتلىك ئۆتكۈزۈلدى.
</S>
<S ID=17165>
بۇ قېتىمقى چايغا قەشقەر ۋىلايىتىنىڭ ھەر قايسى جايلىرىدىكى پىدائىيلار ئەترەتلىرى ھەم ساخاۋەتچى كارخانىچىلار ۋەكىللىرى قاتناشتى، چايدا ئۇزاقتىن بۇيان ساخاۋەت ئىشلىرىنى قوللاپ كەلگەن ئاتاقلىق يازغۇچى ھاجى مىرزاھىد كېرىمىگە تون كىيگۈزۈلدى.
</S>
<S ID=17166>
چايدا قانداق قىلغاندا پىدائىيلىق خىزمىتىنى ياخشى ئىشلىگىلى بولىدىغانلىقى توغرىسىدا پىكىر ئالماشتۇرۇلدى، ساخاۋەتچىلەر ھەم پىدائىيلار بۇ ناھىيەدىكى قىيىنچىلىقى ئېغىر كىشىلەرگە، ئېغىر دەرىجىدىكى مېيىپلەرگە ئاتىغانلىرىنى ئىئانە قىلىشتى.
</S>
<S ID=17167>
   پەيزاۋات ناھىيەسى تېرىم يېزىلىق باشلانغۇچ مەكتەپنىڭ ئوقۇتقۇچىسى، پەيزاۋات ‹‹قادىر دادام›› پىدائىيلىرى ئەترىتىنىڭ پىدائىيسى مېھرىنىسا ئابدۇرېھىم مۇنداق دېدى: بىزنىڭ نىشانىمىز ئوقۇش يېشىدىكى ئائىلىسىدە قىيىنچىلىق ئېغىر ۋە مېيىپ ئوقۇغۇچىلارغا ئىقتىسادىي ۋە مەنىۋى جەھەتتىن ياردەم قىلىش.
</S>
<S ID=17168>
بىز ئۈندىدارنىڭ ئىجابىي رولىدىن ئۈنۈملۈك پايدىلىنىپ، ۋىلايىتىمىزنىڭ ھەر قايسى يېزا – قىشلاقلىرىدا خىزمەت قىلىۋاتقان پىدائىيلىرىمىز ئارقىلىق ياردەمگە موھتاج كىشىلەرنىڭ قىيىنچىلىقتىن بالدۇرراق قۇتۇلۇشى ئۈچۈن قولىمىزدىن كېلىشىچە ياردەم قىلىپ كېلىۋاتىمىز، ھازىر ‹‹قەشقەر چېيى›› ھەر قايسى ناھىيەلەردىكى پىدائىيلار ۋە ساخاۋەتچىلەرنىڭ ئۆز ئارا تونۇشۇپ، ۋىلايىتىمىزنىڭ پاراۋانلىق ئىشلىرىنى ئىلگىرى سۈرۈش، ئوقۇش – ئوقۇتۇش خىزمىتىنى تېخىمۇ ياخشىلاشتا ئىجابىي رول ئويناۋاتىدۇ.
</S>
<S ID=17169>
‏
</S>
</TEXT>
/BODY
/DOC