<DOC>
<DOCID>TIANSHAN.539148</DOCID>
<HEADER>
<CLASS>مەملىكەت</CLASS>
<DATE>2016-08-07 12:57:28</DATE>
</HEADER>
<BODY>
<HEADLINE>
<S ID=37573>
پارتىيەنىڭ گومىنداڭ ھۆكۈمرانلىقىدا تۇرۇۋاتقان رايونلاردىكى كۈرەشكە ۋە ياپون باسقۇنچىلىرىغا قارشى مىللىي بىرلىكسەپكە رەھبەرلىك قىلىش ئالدىنقى سەپ ئىستىھكامى
</S>
</HEADLINE>
<TEXT>
<S ID=37574>
- چۇڭچىڭدىكى جۇ قەسىرىگە زىيارەت
</S>
<S ID=37575>
شىنخۇا ئاگېنتلىقى مۇخبىرى چېن گوجۇ
</S>
<S ID=37576>
    چۇڭچىڭ شەھىرىنىڭ يۈجۇڭ رايونى جۇڭشەن 4 – يولىدىكى زېڭجيايەن 50 – نومۇرلۇق قورۇسىنىڭ ياپون باسقۇنچىلىرىغا قارشى ئۇرۇش مەزگىلىدە ‹‹جۇ قەسىرى›› دېگەن چىرايلىق نامى بار ئىدى.
</S>
<S ID=37577>
ياپونغا قارشى سەككىز يىللىق ئۇرۇش مەزگىلىدە جۇ ئېنلەينىڭ رەھبەرلىكىدە دېڭ يىڭچاۋ، دۇڭ بىۋۇ، يې جيەنيىڭ قاتارلىق بىر ئەۋلاد پېشقەدەم ئىنقىلابچىلار ۋە جۇڭگو كوممۇنىستىك پارتىيەسى مەركىزىي كومىتېتى جەنۇب بىيۇروسىنىڭ بىر قىسىم مۇھىم ئاپپاراتلىرى مۇشۇ جايدا ئۇزاق ۋاقىت تۇرغان، بۇ جاي پارتىيەنىڭ گومىنداڭ ھۆكۈمرانلىقىدىكى رايونلاردا كۈرەشكە ۋە ياپون باسقۇنچىلىرىغا قارشى مىللىي بىرلىك سەپكە رەھبەرلىك قىلىش ئالدىنقى سەپ ئىستىھكامىغا ئايلانغان.
</S>
<S ID=37578>
    ۋاقىت ئاققان سۇدەك ئۆتۈپ، ئالەمشۇمۇل ئۆزگىرىشلەر بولدى.
</S>
<S ID=37579>
قەدىمىي ئۇسلۇبتىكى بۇ كونا قورۇدا ھازىر ئون نەچچە پارچە كونا سۈرەت بار، سۈرەتتە بۇ يەردە يۈز بەرگەن نۇرغۇن مۇھىم ئىش ئەينەن خاتىرىلەنگەن بولۇپ، كىشىگە خۇددى تارىخ مۇشۇ جايدا توختاپ، دۇنياغا كومپارتىيە ئەزالىرىنىڭ ناھايىتى مۇرەككەپ، مۈشكۈل مۇھىتتا ياپونغا قارشى مىللىي بىرلىك سەپكە رەھبەرلىك قىلىپ، دۆلەتنىڭ بىرلىكى، مىللەتنىڭ مۇستەقىللىقى ئۈستىدە ئىزدىنىشتەك شانلىق مۇساپىسىنى سۆزلەپ بېرىۋاتقاندەك تۇيغۇ بېرىدۇ.
</S>
<S ID=37580>
    جۇ قەسىرىنىڭ دەرۋازىسىنى ئاچقاندا، ئىچكىرىدىكى ھويلىنىڭ تېمىغا ئېسىلغان جۇ ئېنلەي قاتارلىق ج ك پ مەركىزىي كومىتېتى جەنۇب بىيۇروسىنىڭ رەھبىرىي ئەزالىرىنىڭ سۈرىتى، شۇنداقلا جەنۇب بىيۇروسىنىڭ تەشكىلىي ئاپپارات سىخېمىسى كۆزگە چېلىقىدۇ.
</S>
<S ID=37581>
بۇنىڭ ئىچىدە، جۇ قەسىرىنىڭ تەكشىلىك خەرىتىسى كىشىنىڭ دىققىتىنى ئالاھىدە جەلپ قىلىدىغان بولۇپ، بۇ يەرنىڭ ئەينى چاغدىكى مۇرەككەپ ئۇرۇش مۇھىتىنى ناھايىتى ئېنىق ئەكس ئەتتۈرۈپ بېرىدۇ.
</S>
<S ID=37582>
    ‹‹ھويلىنىڭ ئىچىدە گومىنداڭنىڭ يۇقىرى دەرىجىلىك ئەمەلدارلىرى، ھويلىنىڭ سىرتىدا ھەربىي كومىتېت تەكشۈرۈش – ئىستاتىستىكا ئىدارىسى، مانا بۇ جۇ قەسىرىنىڭ مۇرەككەپ، ھەتتا خەتەرلىك مۇھىتتىكى ھەقىقىي كارتىنىسى››.
</S>
<S ID=37583>
جۇڭگو كوممۇنىستىك پارتىيەسى ۋەكىللىرى چۇڭچىڭغا كەلگەن دەسلەپكى چاغدا، تۇرالغۇ قىسلىقى سەۋەبىدىن گومىنداڭ بىلەن بىر ھويلىنى ئىجارە ئېلىپ تۇرۇشقا مەجبۇر بولغان.
</S>
<S ID=37584>
سەككىز يىل داۋامىدا، گومىنداڭ ۋە كوممۇنىستىك پارتىيەنىڭ يۇقىرى قاتلام زاتلىرى بىر ئىشىكتىن كىرىپ، بىر ھويلىدا تۇرغان، ئۇلار ئۆزئارا ئالاقە قىلمىسىمۇ، لېكىن، ئۇلارنىڭ ئېجىل – ئىناق ئۆتۈشى گومىنداڭ بىلەن كومپارتىيە ھەمكارلاشقان مەزگىلدىكى قىزىق پاراڭغا ئايلانغانىدى.
</S>
<S ID=37585>
    جۇ قەسىرى دەرۋازىسىنىڭ سول تەرىپىدە گومىنداڭ ساقچى ئىدارىسىنىڭ ساقچىخانىسى، ئوڭ تەرىپىدە گومىنداڭ ھەربىي كومىتېتى تەكشۈرۈش – ئىستاتىستىكا ئىدارىسىنىڭ باشلىقى دەي لىنىڭ قەسىرى بار ئىدى.
</S>
<S ID=37586>
ھەربىي كومىتېت تەكشۈرۈش – ئىستاتىستىكا ئىدارىسى ئىشپىيونلىرى زېڭجيايەننى كۆزىتىش ئۈچۈن، يول بويىدا كىچىك چايخانا ۋە موزدۇزخانا ئاچقان بولۇپ، ئۇلار ئەتىگەندىن – كەچكىچە بۇ يەردە ئولتۇرۇپ، جۇ قەسىرىنى قاتتىق نازارەت قىلاتتى.
</S>
<S ID=37587>
پارتىيەمىزدىكى يولداشلارمۇ كۆزىتىش نۇقتىسىدىكى ئىشپىيونلارنى ئېنىق تونۇيتتى، ھەتتا كېيىنكى كۈنلەردە ئىككى تەرەپ كىمنىڭ نېمە قىلىۋاتقانلىقىنى كۆڭلىدە بىلىپ تۇرسىمۇ، ئۆزئارا بىلمىگەنگە سېلىپ يۈرگەنىدى.
</S>
<S ID=37588>
    چۇڭچىڭ خۇڭيەن بىۋاسىتە باشقۇرۇش مەركىزى پارتكومىنىڭ شۇجىسى جۇ جۈن جۇ قەسىرى ئۈستىدە توختىلىپ مۇنداق دېدى: مۇشۇنداق خەتەرلىك ھەم مۇرەككەپ مۇھىتتا، جۇ ئېنلەي، دۇڭ بىۋۇ، يې جيەنيىڭ قاتارلىق پارتىيەنىڭ رەھبەرلىرى تەمكىن، سالماق بولۇپ، دۈشمەننىڭ كۆز ئالدىدا گومىنداڭ ھۆكۈمرانلىقىدىكى رايونلاردا كۈرەشكە ۋە ياپون باسقۇنچىلىرىغا قارشى مىللىي بىرلىك سەپكە رەھبەرلىك قىلىپ ۋە خەلقنى ئۆزىگە جەلپ قىلىپ، كوممۇنىستلارنىڭ قورقماس ئىنقىلابىي روھى ۋە ئىنتايىن يۇقىرى كۈرەش قىلىش ماھارىتىنى نامايان قىلدى.
</S>
<S ID=37589>
ئارقىدىكى ھويلا جەنۇب بىيۇروسىنىڭ يادرولۇق ئورنى ئىدى. سول تەرەپتىكى 1 – بىنا جۇ ئېنلەي بىلەن دېڭ يىڭچاۋنىڭ ئىشخانىسى بىلەن ياتىقى بولۇپ، بۇ يەر ئەينى بويىچە ئەسلىگە كەلتۈرۈلگەنىدى: چوڭ – كىچىكلىكى ئون نەچچە كىۋادرات مېتىر كېلىدىغان ئۆي ناھايىتى ئاددىي سەرەمجانلاشتۇرۇلغانىدى.
</S>
<S ID=37590>
ئىشىك تەرەپتىكى تامغا جۇ ئېنلەي ئەر – خوتۇننىڭ بىر يۈرۈش سۈرىتى ئېسىلغان بولۇپ، بىر پارچىسى جۇ ئېنلەينىڭ ئىشخانىسىدا ئىشلەۋاتقان سۈرىتى، يەنە بىر پارچىسى جۇ ئېنلەينىڭ 1940 – يىلى چۇڭچىڭدا توي قىلغانلىقىنىڭ 15 يىللىقىنى خاتىرىلەپ چۈشكەن سۈرىتى ئىدى.
</S>
<S ID=37591>
ئۇلار ھەر بىر پارچە سۈرەتكە كۈلۈمسىرەپ چۈشكەن بولۇپ، بۇنداق كۈلۈمسىرەش جاپالىق مۇھىتتا ئىشلەيدىغان ھەر بىر كىشىنى تەسىرلەندۈرەتتى.
</S>
<S ID=37592>
    جۇ قەسىرىگە ج ك پ مەركىزىي كومىتېتى جەنۇب بىيۇروسىنىڭ ھەربىي ئىشلار گۇرۇپپىسى، مەدەنىيەت گۇرۇپپىسى، ئاياللار گۇرۇپپىسى ۋە تاشقى ئىشلار گۇرۇپپىسى قاتارلىق مۇھىم ئاپپاراتلىرى تەسىس قىلىنغانىدى.
</S>
<S ID=37593>
گومىنداڭ ھۆكۈمرانلىقىدا تۇرۇۋاتقان رايونلاردىكى تەرەققىيپەرۋەر زىيالىيلارنى ئىتتىپاقلاشتۇرۇپ، ئۇلارنىڭ ياپون باسقۇنچىلىرىغا قارشى دېموكراتىك مەدەنىيەت ھەرىكىتىنى كەڭ قانات يايدۇرۇشىغا رەھبەرلىك قىلىش جەنۇب بىيۇروسىنىڭ ئەڭ مۇھىم كۈرەش قىلىش ئۇسۇلىنىڭ بىرى ئىدى.
</S>
<S ID=37594>
    ئارقىدىكى ھويلىنىڭ 1 – قەۋەت كارىدورىنىڭ ئوڭ تەرىپىدىكى مەدەنىيەت گۇرۇپپىسى ئىشخانىسىنىڭ ئىچىدىكى تام جۇئېنلەي قاتارلىق جۇڭگو كوممۇنىستلىرىنىڭ ليۇ يازى، شېن جۈنرۇ، يې شېڭتاۋ قاتارلىق گومىنداڭ ھۆكۈمرانلىقىدا تۇرۇۋاتقان رايونلاردىكى تەرەققىيپەرۋەر زىيالىيلار بىلەن چۈشكەن سۈرەتلىرى بىلەن توشۇپ كەتكەنىدى.
</S>
<S ID=37595>
بۇنىڭ ئىچىدە، ‹‹تۇمانلىق پەسىلدە ئويۇن قويۇش›› ۋە ‹‹شياڭگاڭدىكى كەڭ – كۆلەملىك قۇتقۇزۇش›› تېمىسىدىكى ئىككى يۈرۈش سۈرەت تولىمۇ قىممەتلىك بولۇپ، پارتىيەمىزنىڭ مەملىكەت ئىچى ۋە سىرتىدا مۇھىم تەسىر كۈچىگە ئىگە بۇ ئىككى قېتىملىق مەدەنىيەت ھەرىكىتىگە رەھبەرلىك قىلغانلىقى ھەقىقىي خاتىرىلەنگەن.
</S>
<S ID=37596>
    1941 – يىلى جياڭ جيېشى دۇنيانى زىلزىلىگە سالغان جەنۇبىي ئەنخۇي ۋەقەسىنى تۇغدۇرۇپ، جۇڭگو كوممۇنىستىك پارتىيەسىگە قارشى 2 – قېتىملىق دولقۇن قوزغاپ، چۇڭچىڭدىكى ئىنقىلابىي پائالىيەتلەرگە توسقۇنلۇق قىلدى، بارىلىق ھەرىكەت گومىنداڭ جاسۇسلىرىنىڭ زەربىسىگە ئۇچراپ، كىشىلەردە ئېغىر بېسىم تۇيغۇسى پەيدا بولدى.
</S>
<S ID=37597>
سىياسىي كەيپىياتنى تىزگىنلەشكە ماھىر جۇئېنلەي شۇ چاغدىكى ۋاقىتلىق پايتەخت چۇڭچىڭدا ئىشلەنگەن دىرامىنى بۆسۈش ئېغىزى قىلىپ، تۇمانلىق پەسىلدە ئويۇن قويۇشقا تەشكىللىدى، مەدەنىيەت ساھەسىدىكى زاتلار ‹‹جەننەتتىكى باھار – كۈز››، ‹‹چۈيۈەن›› قاتارلىق دىرامىلارنى ئورۇنلاپ، بۇ تاغلىق شەھەرنىڭ كەيپىياتىنى قايتىدىن جانلاندۇردى.
</S>
<S ID=37598>
بۇ دىرامىلارنىڭ قىممەتلىك سۈرەتلىرىدە ئەينى چاغدىكى ئەھۋال ۋە تۈمەنلىگەن خەلقنىڭ ۋەتەنپەرۋەرلىك تېمىسىدىكى ئويۇنلارنى كۆرۈۋاتقانلىقى ئەكس ئەتتۈرۈلگەنىدى.
</S>
<S ID=37599>
تۇمانلىق پەسىلدە ئويۇن قويۇش تۆت يىلدىن ئارتۇق داۋاملىشىپ، چۇڭچىڭدا 100 دىن ئارتۇق دىراما ئورۇنلاندى، بۇ جۇڭگونىڭ ھازىرقى زامان دىرامىچىلىق تارىخىنىڭ ئالتۇن دەۋرى دەپ تەرىپلەندى.
</S>
<S ID=37600>
    جەنۇبىي ئەنخۇي ۋەقەسىدىن كېيىن، گومىنداڭنىڭ زىيانكەشلىكىدىن ساقلىنىش ئۈچۈن، جەنۇب بىيۇروسى زور تۈركۈمدىكى تەرەققىيپەرۋەر زىيالىيلارنىڭ شياڭگاڭغا كېتىشىگە ياردەم بەردى.
</S>
<S ID=37601>
تىنچ ئوكيان ئۇرۇشى پارتلىغاندىن كېيىن، شياڭگاڭدىكى دېموكراتىك زاتلار ۋە تەرەققىيپەرۋەر زاتلار ئىچكىرى ئۆلكىلەرگە بىخەتەر يۆتكەپ كېلىندى، بۇ تارىختا ‹‹شياڭگاڭدىكى كەڭ كۆلەملىك قۇتقۇزۇش››، دەپ ئاتالدى.
</S>
<S ID=37602>
جۇ قەسىرى مەدەنىيەت گۇرۇپپىسى ئىشخانىسىدىكى سۈرەتلەردە ئەينى چاغدىكى ھەقىقىي ئەھۋاللار خاتىرىلەنگەنىدى.
</S>
<S ID=37603>
شىياڭگاڭدىن قۇتقۇزۇپ چىقىلغان شياڭگاڭلىق قىسمەن زىيالىيلارنىڭ بىر پارچە ئوپچە سۈرىتىدىن شۇنى ئېنىق ھېس قىلغىلى بولىدۇكى، جۇڭگو كوممۇنىستىك پارتىيەسىنىڭ ئەتراپىغا ئۇيۇشقان داڭلىق زىيالىيلار كىشىنى ھەيران قالدۇرىدىغان قېچىشنى بېشىدىن كەچۈرگەن بولسىمۇ، لېكىن ئۇلارنىڭ جىسمىدىن ئاجايىپ قەيسەرلىكى چىقىپ تۇرىدۇ.
</S>
<S ID=37604>
    گو لياڭ مۇنداق دېدى: ‹‹شياڭگاڭدىكى كەڭ كۆلەملىك قۇتقۇزۇش›› مەزگىلىدە، پارتىيەمىز زۇ تاۋفېن، ماۋ دۈن، يې يىچۈن، خۇ شېڭ، شېڭ جيالۇن، شيا يەن قاتارلىقلارنى ئۆز ئىچىگە ئالغان نەچچە يۈز كۆزگە كۆرۈنگەن زىيالىينى قۇتقۇزۇپ چىقىپ، ياپون باسقۇنچىلىرىغا قارشى مىللىي بىرلىك سەپ بىلەن يېڭى جۇڭگو ئۈچۈن مۇھىم مەدەنىيەت كۈچىنى ساقلاپ قالدى.
</S>
<S ID=37605>
    ئىتتىپاقلاشتۇرغىلى بولىدىغان بارلىق كۈچلەرنى ئىتتىپاقلاشتۇرۇپ، تەرەققىيپەرۋەر زاتلارغا رەھبەرلىك قىلىپ، ئورتاق ئىنقىلاب قىلىش پارتىيەمىزنىڭ ياپون باسقۇنچىلىرىغا قارشى ئۇرۇش مەزگىلىدە، ئازادلىق ئۇرۇش مەزگىلىدە ئۈزلۈكسىز غەلىبىنى قولغا كەلتۈرۈشىدىكى مۇھىم ئەڭگۈشتەرى ئىدى.
</S>
<S ID=37606>
جۇ قەسىرىدىكى كونا سۈرەتلەردە بۇ توغرىدىكى بىر قىسىم تارىخ ئېنىق خاتىرىلەنگەن.
</S>
<S ID=37607>
    ئەينى چاغدا، ليۇ يازى، جاڭ لەن، خۇاڭ يەنپېي، شېن جۈنرۇ قاتارلىق ھەر ساھە زاتلىرى جۇ قەسىرىنىڭ دائىملىق مېھمىنى ئىدى.
</S>
<S ID=37608>
جۇ ئېنلەي ئەينى ۋاقىتتا ئۇلارنى ئۆز قولى بىلەن قورۇما تەييارلاپ كۈتۈۋالغانىدى.
</S>
<S ID=37609>
جۇ قەسىرىنىڭ شارائىتى ناچار بولۇپ، ئادەتتە ئۈستەل – ئورۇندۇق ۋە قاچا – قۇچا، چوكىلارمۇ يېتىشمەيتتى.
</S>
<S ID=37610>
شۇنداق بولۇشىغا قارىماي، مېھمانلار خۇشال – خۇرام ھەمسۆھبەتتە بولۇپ بىللە غىزالىناتتى.
</S>
<S ID=37611>
    (شىنخۇا ئاگېنتلىقى، چۇڭچىڭ، 2 – ئىيۇل تېلېگراممىسى)
</S>
<S ID=37612>
‏    
</S>
</TEXT>
/BODY
/DOC