<DOC>
<DOCID>TIANSHAN.518007</DOCID>
<HEADER>
<CLASS>شىنجاڭ</CLASS>
<DATE>2016-04-15 18:05:08</DATE>
</HEADER>
<BODY>
<HEADLINE>
<S ID=25328>
جۇش ئۇرۇپ راۋاجلىنىۋاتقان سەھرا ساياھەتچىلىكى
</S>
</HEADLINE>
<TEXT>
<S ID=25329>
   ‹‹مەنزىرە››نى ‹‹كەسىپ››كە ئايلاندۇرۇش، ‹‹گۈزەللىك››نى ‹‹ئىشلەپچىقىرىش كۈچى››گە ئۆزگەرتىش... يېقىنقى يىللاردىن بۇيان، ئاپتونوم رايونىمىز ساياھەتچىلىكىنىڭ جۇش ئۇرۇپ راۋاجلىنىشىغا ئەگىشىپ، جايلار سەھرا ساياھەتچىلىكىنىڭ تەرەققىياتىنى ئىلگىرى سۈرۈش سالمىقىنى ئاشۇردى، سەھرا ساياھەتچىلىكى ئاپتونوم رايونىمىزدا تەرەققىياتنىڭ ‹‹يىغىلىش سىگنالى››نى چالدى.
</S>
<S ID=25330>
   ‹‹مەملىكەت بويىچە ئارام ئېلىش دېھقانچىلىقى ۋە سەھرا ساياھەتچىلىكىدىكى ئۈلگىلىك ناھىيە›› دەپ نام ئالغان باغراش ناھىيەسى باغراش كۆلى مەنزىرە رايونىغا تايىنىپ، سەھرا ساياھەتچىلىكىنى تەرەققىي قىلدۇردى.
</S>
<S ID=25331>
ھازىر پۈتۈن ناھىيەدىكى 40 نەچچە ئائىلىلىك دېھقان – چارۋىچى دېھقانلار ئارامگاھى قۇردى، بۇ كەسىپ بىلەن شۇغۇللىنىۋاتقانلار 400 گە يەتتى، سەھرا ساياھەتچىلىكى بۇ جايدىكى دېھقان – چارۋىچىلارنىڭ كىرىمىنى ئاشۇرىدىغان يېڭى يارقىن نۇقتىغا ئايلاندى.
</S>
<S ID=25332>
   باغراش ناھىيەسىنىڭ ھاكىمى ناسېڭباتۇ مۇنداق دېدى: بۇ يىل ناھىيەمىز يېمەك – ئىچمەك، ياتاق، ئارام ئېلىپ كۆڭۈل ئېچىشنى ئاساس قىلغان زامانىۋى مۇلازىمەتچىلىك ۋە سەھرا ساياھەتچىلىكىنى كۈچەپ تەرەققىي قىلدۇردى، بۇنىڭ ئۈچۈن ناھىيە مالىيەسىدىن 5 مىليون يۈەن ئاجرىتىلىپ، سەھرا ساياھەتچىلىكىنىڭ تەرەققىياتىغا تۈرتكە بولۇپ، بىر يېزىدا بىر كەسىپ، بىر كەنتتە بىر داڭلىق ماركا بولۇش ۋەزىيىتى تەدرىجىي شەكىللەندى.
</S>
<S ID=25333>
   قۇمۇل ، تۇرپان قاراماي شەھەرلىرى ۋە تارباغاتاي ۋىلايىتى ئەتراپىدىكى داڭلىق مەنزىرە رايونلىرىنىڭ تەسىر كۈچىدىن پايدىلىنىپ، ئۆز يېرىنىڭ ئەھۋالىغا قاراپ سەھرا ساياھەتچىلىكىنى تەرەققىي قىلدۇرۇپ، بىر كۈنلۈك، ئىككى كۈنلۈك ساياھەت، قىسقا ئارىلىقتىكى سەھرا ساياھەت لىنىيەسى ئاچتى.
</S>
<S ID=25334>
   بۇلتۇر ئاپتونوم رايونلۇق ساياھەت ئىدارىسى سەھرا ساياھەتچىلىكىنى ساياھەت يېڭى كەسپىدىكى نۇقتىلىق تۈر قىلدى ھەم ساياھەتچىلىكنى تەرەققىي قىلدۇرۇش مەبلىغىدىن 18 مىليون 500 مىڭ يۈەن ئاجرىتىپ، 37 مەمۇرىي كەنتنى يۆلەپ، نامرات ئاممىنىڭ ساياھەتچىلىكنى تەرەققىي قىلدۇرۇپ، ئىگىلىك تىكلەپ ئىشقا ئورۇنلىشىشىغا ياردەم بەردى، ئاۋۋال بېيىغانلارنى كېيىن بېيىغانلارغا ياردەم بېرىشكە، ئاۋۋال بېيىغانلارنى كېيىن بېيىغانلارنى يېتەكلەشكە رىغبەتلەندۈرۈپ، ساياھەت ئارقىلىق نامراتلارنى يۆلەشنىڭ دەللىكى ۋە ئۈنۈملۈكلىكىنى ئاشۇردى.
</S>
<S ID=25335>
   ئاپتونوم رايونلۇق ساياھەت ئىدارىسىنىڭ مۇئاۋىن تەكشۈرۈپ تەتقىق قىلغۇچىسى ما رۈي مۇنداق دېدى: ئاپتونوم رايونىمىزدىكى ساياھەت مەنزىرە رايونلىرىنىڭ مەھسۇلات سىستېمىسى تېخى مۇكەممەل ئەمەس، بازاردىكى رىقابەت يۈزلىنىشى كەسكىن بولۇۋاتقان ۋەزىيەتتە، تىپنى ئۆزگەرتىپ، دەرىجىسىنى ئۆستۈرۈشكە توغرا كېلىدۇ، ئۇنىڭ ئۈستىگە سەھرا ساياھەتچىلىكىنىڭ ئۇنىۋېرسال تۈرتكىلىك ئۈنۈمىنى جارى قىلدۇرۇپ، 1 – ، 2 – ، 3 – كەسىپلەرنىڭ يۇغۇرۇلما تەرەققىياتىغا تۈرتكە بولغىلى، ساياھەتچىلىك ئارقىلىق نامراتلارنى يۆلەش ئومۇمىي ئۈنۈمىنى ئاشۇرغىلى بولىدۇ.
</S>
<S ID=25336>
   دېھقان – چارۋىچىلار ئەڭ چوڭ نەپكە ئېرىشكۈچى
</S>
<S ID=25337>
   يېقىندا مەن ئاپتوموبىل بىلەن بىر سائەتكە يېقىن يول يۈرۈپ، ئۈرۈمچى ناھىيەسىنىڭ كىچىك ساي بازىرى فاڭجياجۇاڭ كەنتىدىكى دېھقانلار ئارامگاھى كوچىسىغا كەلدىم. كۆك ئاسمان، ئاپئاق بۇلۇتلار ئاستىدا، قاتار كەتكەن، قىزىل ئۆگزىلىك، ئاق تاملىق ئۆيلەر يولنىڭ ئىككى قاسنىقىدا رەتلىك قەد كۆتۈرگەنىدى.
</S>
<S ID=25338>
فاڭجياجۇاڭ كەنتىدىكى ۋاڭ مىڭخۇينىڭ 67 – نومۇرلۇق ئۆزگىچە بېزەلگەن دېھقانلار ئارامگاھى ھويلىسىنىڭ ئىككى تەرىپىدىكى ئايرىمخانىلار مېھمانلار بىلەن تولغانىدى، 40 نەچچە ياشلىق ۋاڭ مىڭخۇي مېھمانلارنى خۇشال كۈتۈۋاتاتتى.
</S>
<S ID=25339>
   بۈگۈن سەككىز ئۈستەل راسلىدىم، ھەممىسىنى كونا خېرىدارلار زاكاز قىلغان. سودا ئاۋات بولغاندا كۈنىگە 20 ئۈستەللىك مېھمان كۈتىمەن، ئۆينىڭ ئىچى – تېشى بىكار قالمايدۇ، دېدى.
</S>
<S ID=25340>
   ھازىر ئۇنىڭ يىللىق كىرىمى 300 – 400 مىڭ يۈەنگە يېتىدىكەن، يەنە دالا ماشىنىسى سېتىۋاپتۇ. ئۇ ئون نەچچە يىل ئىلگىرىكى دېھقانچىلىق بىلەن شۇغۇللىنىدىغان كۈنلىرىنى ئەسلەپ مۇنداق دېدى: ئەينى ۋاقىتتا بىر ئائىلىدىكى تۆت جان كېسەك ئۆيدە ئولتۇراتتۇق، ئەتىيازدا يەر تېرىشقا ئوغۇت سېتىۋېلىش ئۈچۈنمۇ بانكىدىن قەرز ئالاتتۇق، كۈزدە ھوسۇلنى يىغقاندىن كېيىن بانكىنىڭ قەرزىنى قايتۇراتتىم، يانچۇقۇمدا ھېچقانچە پۇل قالمايتتى.
</S>
<S ID=25341>
   2003 – يىلىدىن ئىلگىرى بۇ كەنتتىكى 100 نەچچە ئائىلىلىك دېھقاننىڭ ھەممىسى دېگۈدەك قەرزدار ئائىلىلەردىن ئىدى، بىر يىل جاپا تارتىپ ئىشلىسىمۇ، كىشى بېشىغا توغرا كېلىدىغان كىرىمى 3000 يۈەندىن ئاشمايتتى.
</S>
<S ID=25342>
يۇقىرىقى تاغ ساياھەت مەنزىرە رايونىنىڭ ئۆزگىچە بايلىق ئەۋزەللىكىگە تايىنىپ فاڭجياجۇاڭ كەنتىدىكى دېھقانلار يەرلىك ھۆكۈمەتنىڭ يېتەكلىشى بىلەن دېھقانلار ئارامگاھى كەسپىنى تەرەققىي قىلدۇردى.
</S>
<S ID=25343>
ئايىغى ئۈزۈلمەي كېلىۋاتقان ساياھەتچىلەر قۇرۇماس كىرىم مەنبەسى ئىدى، كەنتتىكى دېھقانلارنىڭ ھەميېنى ئۈزلۈكسىز تومپىيىشقا باشلىدى.
</S>
<S ID=25344>
ئون يىلدا كەنتتىكى كېسەك ئۆيلەرنىڭ ئورنىنى ئازادە، يورۇق كاھىش ئۆيلەر ئىگىلىدى، ھەممە ئائىلە دېگۈدەك پىكاپ سېتىۋېلىپ، شەھەرلىكلەرمۇ ھەۋەس قىلغۇدەك ياخشى تۇرمۇش كەچۈرۈشكە باشلىدى.
</S>
<S ID=25345>
   ھازىر ئاپتونوم رايونىمىزدىكى دېھقانلار ئارامگاھى 6000 دىن ئاشىدۇ، بۇنىڭ ئىچىدە يۇلتۇز دەرىجىلىك دېھقانلار ئارامگاھىدىن 1307 سى بار بولۇپ، 50 مىڭدەك دېھقان – چارۋىچىنىڭ ئىشقا ئورۇنلىشىشىغا تۈرتكە بولغان، سەھرا ساياھەتچىلىكى ھازىر دېھقان – چارۋىچىلارنىڭ كىرىمىنى ئاشۇرۇپ، روناق تېپىشىدىكى مۇھىم يولغا ئايلاندى.
</S>
</TEXT>
/BODY
/DOC