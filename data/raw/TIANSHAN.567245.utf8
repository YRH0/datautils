<DOC>
<DOCID>TIANSHAN.567245</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-11-24 11:30:03</DATE>
</HEADER>
<BODY>
<HEADLINE>
<S ID=61361>
نىمكەش ئۆي سېتىۋېلىشتا دىققەت قىلىشقا تېگىشلىك ئىشلار
</S>
</HEADLINE>
<TEXT>
<S ID=61362>
 نىمكەش ئۆيلەرنىڭ كۆپىنچىسى بېزەلگەن ھەم ئىشلىتىلگەن. ئۆي سېتىۋالغاندا بۇنداق ئۆيلەرنىڭ سۈپىتىگە قانداق قاراش كېرەك؟
</S>
<S ID=61363>
قايسى نۇقتىلارغا دىققەت قىلىش كېرەك؟
</S>
<S ID=61364>
 ئولتۇراق رايون ئەتراپىنىڭ مۇھىتىغا دىققەت قىلىش كېرەك.
</S>
<S ID=61365>
مەسىلەن، ئاساسلىق غول يول، تۆمۈريول، كۆتۈرمە كۆۋرۈككە يېقىنمۇ؟
</S>
<S ID=61366>
ئەتراپتىكى دۇكان، يايمىلارنىڭ سانى ۋە تىجارەت ۋاقتى ۋە شاۋقۇن – سۈرەن ئەھۋالىغا دىققەت قىلىش كېرەك.
</S>
<S ID=61367>
كۆپ ساندىكى ئولتۇراق رايونلار كۆكەرتىش، ئايرىش بەلبېغى ياساپ شاۋقۇننى پەسەيتىدۇ.
</S>
<S ID=61368>
ئولتۇراق رايون مۇھىتىدا شاۋقۇن – سۈرەن كۈچلۈك بولسا، ئاھالىلەرنىڭ تۇرمۇشىغا تەسىر يېتىدۇ.
</S>
<S ID=61369>
شۇڭا ئۆي سېتىۋالغاندا شاۋقۇن – سۈرەن ئەھۋالىنى بىلىپ بېقىش كېرەك.
</S>
<S ID=61370>
 سۇدىن ساقلىنىش ئەھۋالى.
</S>
<S ID=61371>
ئولتۇراق رايوندىكىلەردىن سوراش ياكى توردىن ئالاقىدار ماتېرىياللارنى تەكشۈرۈش ئارقىلىق، ئولتۇراق رايوننىڭ سۇ چىقىرىش ئەھۋالىنى ئىگىلەش، يامغۇر ياغسىلا سۇ يىغىلىپ قېلىش، سۇ بېسىپ كېتىش ئەھۋالىنىڭ بار – يوقلۇقىىغا دىققەت قىلىش كېرەك.
</S>
<S ID=61372>
بۇلاردىن سىرت، ئۆي ئىچىدە تامدىن سۇ ئۆتۈش، تام سۇۋاقلىرىنىڭ چۈشۈپ كېتىش ئەھۋالىنىڭ بار – يوقلۇقىغا قاراش كېرەك.
</S>
<S ID=61373>
ئەگەر يۇقىرىقىدەك ئەھۋال كۆرۈلسە، بۇ ئۆينىڭ سۇدىن ساقلىنىشىنىڭ ياخشى ئەمەسلىكى، يامغۇر ياغسىلا سۇ ئۆتۈپ كېتىدىغانلىقىنى بىلدۈرىدۇ.
</S>
<S ID=61374>
 ئاۋاز ئايرىش ئۈنۈمى. ئاۋاز ئايرىش ئۈنۈمى ياخشى بولمىسا، ئۆيدىكىلەرنىڭ ئارام ئېلىشىغا تەسىر يېتىدۇ.
</S>
<S ID=61375>
شۇڭا كۈندۈزدە بازار تازا قىزىغاندا ئۆي كۆرۈپ، دېرىزىلەرنى ئېتىۋېتىپ ئاۋاز ئايرىش ئۈنۈمىنى سىناپ بېقىش كېرەك.
</S>
<S ID=61376>
 تامنىڭ يېرىلىش ئەھۋالى.
</S>
<S ID=61377>
تامدا يېرىقچىلارنىڭ بار – يوقلۇقىنى تەكشۈرۈش كېرەك.
</S>
<S ID=61378>
ئەگەر يېرىقچىلار بولسا، ئۇنىڭ قانداق يېرىق ئىكەنلىكىگە قاراش كېرەك.
</S>
<S ID=61379>
ئەگەر ئۆينىڭ توغرا لىمى بىلەن پاراللېل بولغان يېرىق بولسا سۈپەت مەسىلىسىگە كىرىدۇ، ئەمما بۇ چوڭ مەسىلە ئەمەس.
</S>
<S ID=61380>
ئەگەر يېرىق بىلەن تام بۇلۇڭى 45 گىرادۇسلۇق قىيسىق بۇلۇڭ ھاسىل قىلسا ياكى توغرا لىم بىلەن تىك بولسا، بۇ ئۆيدە قۇرۇلما خاراكتېرلىك سۈپەت مەسىلىسى بارلىقىنى چۈشەندۈرىدۇ.
</S>
<S ID=61381>
يەنە بىرى، ئېغىرلىق كۆتۈرىدىغان تامدا يېرىق بار – يوقلۇقى، ئەگەر يېرىق پۈتكۈل تامغا ھەم تامنىڭ ئارقىسىغا ئۆتۈپ كەتكەن بولسا، بۇ ئۆيدە بىخەتەرلىك يوشۇرۇن خەۋپى بارلىقىنى چۈشەندۈرىدۇ.
</S>
<S ID=61382>
 شەھەر مەمۇرىيىتى يۈرۈشلۈك ئەسلىھەلىرى. سۇ بىلەن تەمىنلىنىشى، جۈمەكنى ئېچىپ سۇ سۈپىتى، سۇ بېسىمىنى كۆزىتىش؛ توك بىلەن تەمىنلەش ئەھۋالى، ئۆينىڭ توك سىغىمى، يازدا ھاۋا تەڭشىگۈچنى ئاچقىلى بولامدۇ – يوق؟
</S>
<S ID=61383>
ئۆي ئىچى – سىرتىدىكى توك سىمى كونىراپ كەتتىمۇ – يوق؟
</S>
<S ID=61384>
سىملىق تېلېۋىزىيە بارمۇ – يوق؟
</S>
<S ID=61385>
تېلېۋىزىيە سۈرىتى ئېنىق چىقامدۇ – چىقمامدۇ؟
</S>
<S ID=61386>
قانچە قانالنى كۆرگىلى بولىدۇ، دېگەندەك ئەھۋاللارنى تەكشۈرۈش كېرەك.
</S>
<S ID=61387>
 سۇ ئۆتۈش مەسىلىسى. ئۆي كۆرگەندە، ئۆگزىدە، بالكوندا سۇ يىغىلىپ قالىدىغان، تازىلىق ئۆيىدىن سۇ چىقىپ كېتىدىغان ئەھۋاللارنىڭ بار – يوقلۇقىغا دىققەت قىلىش كېرەك.
</S>
<S ID=61388>
ئېھتىياتسىزلىقتىن بۇنداق ئۆينى سېتىۋالغاندا، ئاۋارىچىلىك كۆپ بولىدۇ، بېزەپ ئۆزگەرتىشمۇ تەسكە توختايدۇ.
</S>
<S ID=61389>
ئەڭ ئاددىي تەكشۈرۈش ئۇسۇلى تازىلىق ئۆيى ۋە بالكون قاتارلىق ئورۇنلاردا بىر سۇ چىقىرىش تەجرىبىسى ئىشلەپ كۆرۈش كېرەك.
</S>
<S ID=61390>
 ئۆي بېزەش. ئۆينىڭ بېزەلگەن ۋاقتىغا قاراش كېرەك، بېزەك كۆپ ھاللاردا ئۆينىڭ ئەسلىي نۇقسانلىرى ۋە كەمتۈكلۈكىنى يېپىپ قويىدۇ، مەسىلەن، تامدىكى يېرىق، تورۇستىكى سۇ ئىزىنى ۋە كۆكىرىپ قالغان، نەملىشىپ قالغان يەرلەرنى ياپىدۇ.
</S>
<S ID=61391>
ئېلېكتىر سايمانلىرى ئورنىتىش مەسىلىسىگە ئالاھىدە دىققەت قىلىش، ئېلېكتىر سايمانلىرىنى ئېچىپ تەپسىلىي تەكشۈرۈش، توك ئىشلىتىش بىخەتەرلىك ئەھۋالىغا دىققەت قىلىش كېرەك.
</S>
<S ID=61392>
 شەخسىي ئۆي سېلىش. ئۆگزىگە كىچىك بالىخانا سېلىش؛ ئۆينىڭ ئىچكى – سىرتقى قۇرۇلمىسىنى ئۆزگەرتىشتە، بالكوننى ياتاق ئۆي ياكى ئاشخانىغا ئۆزگەرتىش، بىر ئۆينى ئىككىگە بۆلۈش، بالكوننىڭ ھىملىق ئەھۋالى قاتارلىقلار ئۆي كۆلىمىنى ھېسابلاش ۋە قۇرۇلۇش قىلىشنىڭ قانۇنلۇقلۇقى ياكى قانۇنلۇق ئەمەسلىك مەسىلىسىگە چېتىلىدۇ، شۇڭا بۇلارنى ئېھتىياتچانلىق بىلەن ئويلىنىش كېرەك.
</S>
<S ID=61393>
 ئۆينىڭ مۈلۈك ھوقۇقىنى ئېنىقلاش. ئۆينىڭ سۈپەت مەسىلىسىدىن باشقا، مۈلۈك ھوقۇقى ئىگىدارلىقى ۋە ئورتاق ئىگىدارلىق ھوقۇقىنى جەزمەن ئېنىقلاپ، ئۆي سېتىۋالغۇچىلارنى بۇ ئەھۋاللاردىن خەۋەردار قىلىپ، ماجىرا يۈز بېرىشتىن ساقلىنىش كېرەك.
</S>
</TEXT>
/BODY
/DOC