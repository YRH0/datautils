<DOC>
<DOCID>TIANSHAN.493917</DOCID>
<HEADER>
<CLASS>شىنجاڭ</CLASS>
<DATE>2016-01-28 12:37:53</DATE>
</HEADER>
<BODY>
<HEADLINE>
<S ID=7209>
مەملىكەتلىك 13–نۆۋەتلىك قىشلىق تەنھەرىكەت مۇسابىقىسى بىر قېتىملىق كاتتا بايرام بولدى
</S>
</HEADLINE>
<TEXT>
<S ID=7210>
 -دۆلەت تەنتەربىيە باش ئىدارىسى تەشۋىقات مەھكىمىسىنىڭ باشلىقى تۇ شياۋدۇڭنى زىيارەت
</S>
<S ID=7211>
 سادىق ئىمىر
</S>
<S ID=7212>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىدە بىر مۇنچە رېكورت يارىتىلدى، جۈملىدىن قىشلىق تەنھەرىكەت مۇسابىقىسىنى خەۋەر قىلىدىغان مۇخبىرلارنىڭ كۆپلۈكى جەھەتتە رېكورت يارىتىلدى.
</S>
<S ID=7213>
بۇ ھەقتە دۆلەت تەنتەربىيە باش ئىدارىسى تەشۋىقات مەھكىمىسىنىڭ باشلىقى تۇ شياۋدۇڭ مۇنداق دېدى: تاراتقۇلارنىڭ ھەر جەھەتتىن ئومۇميۈزلۈك خەۋەر قىلىشى مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنى خەۋەر قىلىش خىزمىتىنىڭ داغدۇغىسىنى ئاشۇرۇپ، ياخشى ئىجتىمائىي ئۈنۈمنى قولغا كەلتۈردى، مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى نەق مەيدانىغا كەلگەن ھەر بىر كىشى بۇ مۇسابىقىنىڭ نوقۇل تەنھەرىكەت مۇسابىقىسى بولۇپلا قالماي، يەنە بىر قېتىملىق كاتتا بايرام بولغانلىقىنى چوڭقۇر ھېس قىلدى.
</S>
<S ID=7214>
    تۇ شياۋدۇڭ مۇنداق دېدى: مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنى خەۋەر قىلىش 2022 – يىلىدىكى بېيجىڭ قىشلىق ئولىمپىك تەنھەرىكەت مۇسابىقىسى ئۆتكۈزۈلۈشتىن بۇرۇن، تاراتقۇلارنىڭ قار – مۇز تەنھەرىكىتىنى خەۋەر قىلىشنى مەشىق قىلىشنىڭ ياخشى پۇرسىتى بولدى؛ تاراتقۇلار زور كۆلەملىك قوشۇن ئەۋەتتى، مەركىزىي تېلېۋىزىيە ئىستانسىسىلا 400 نەچچە كىشىنى خەۋەر قىلىش، بىۋاسىتە كۆرسىتىشكە ئەۋەتتى، كۆرسىتىش ئۈنۈمىگە كاپالەتلىك قىلىش ئۈچۈن، بىۋاسىتە كۆرسىتىش ئاپتوموبىلىنى بېيجىڭ شەھىرىدىن شىنجاڭغا ھەيدەپ كەلدى، دېمەك، تەييارلىقنى پۇختا قىلدى.
</S>
<S ID=7215>
    ئىلگىرىكى مەملىكەتلىك قىشلىق تەنھەرىكەت مۇسابىقىلىرىدە مۇخبىرلار ئادەتتە 500 دىن ئاز بولغان، دېدى تۇ شياۋدۇڭ، بۇ قېتىم مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنى خەۋەر قىلىش ئۈچۈن تىزىمغا ئالدۇرغان مۇخبىر 1542 گە يېتىپ، ئىلگىرىكى مۇسابىقىلەردىن ئۈچ ھەسسە كۆپەيدى.
</S>
<S ID=7216>
    تۇ شياۋدۇڭ تاراتقۇلارنىڭ مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنى خەۋەر قىلىش ئەھۋالىغا دىققەت قىلىپ، بۇ نۆۋەتلىك مۇسابىقىدە تاراتقۇلارنىڭ قار – مۇز تەنھەرىكىتىنى خەۋەر قىلىش دائىرىسىنىڭ مۇسابىقە مەيدانىدىن مەيدان سىرتىدىكى ھەر قايسى ھالقىلاردىكى خىزمەتلەرگىچە كېڭەيگەنلىكىنى، مۇسابىقىنى خەۋەر قىلىپلا قالماي، مۇسابىقىگە بىرلەشتۈرگەن ھالدا ئېلىمىزنىڭ كەلگۈسى قار – مۇز تەنھەرىكىتىنىڭ تەرەققىياتى ھەققىدە مۇلاھىزە يۈرگۈزگەنلىكىنى بايقىغان.
</S>
<S ID=7217>
    تۇ شياۋدۇڭنىڭ قارىشىچە، ئاپتونوم رايونىمىزدىكى تاراتقۇلارنىڭ مۇسابىقىدىن بۇرۇنقى پىلانلىشى ناھايىتى ياخشى بولغان بولۇپ، گېزىتىمىزنىڭ ‹‹قار – مۇز مەرىكىسى›› ئالاھىدە بېتىنىڭ تەسىرى بەك چوڭقۇر بولغان، شەكىل جەھەتتىنمۇ كىشىنىڭ ئېسىدە قالغۇدەك چىقىرىلغان.
</S>
<S ID=7218>
    تۇ شياۋدۇڭ بۇ نۆۋەتلىك مۇسابىقە تەشكىلىي ھەيئىتىنىڭ مۇلازىمىتىنىڭ تولىمۇ ئەتراپلىق بولغانلىقىنى، ياخشى خىزمەت شارائىتى بىلەن تەمىن ئېتىپ، كۆپچىلىككە ئىللىقلىق ھېس قىلدۇرغانلىقىنى ماختىدى.
</S>
<S ID=7219>
    تۇ شياۋدۇڭغا ئەڭ تەسىر قىلغىنى، مۇسابىقە مەيدانىغا كەلگەن ھەر بىر ئادەمنىڭ، مەيلى ئۇ تەنھەرىكەتچى ياكى پىدائىي، بىخەتەرلىك ساقلىغۇچى بولسۇن ۋە ياكى تاماشىبىن بولسۇن، چېھرىدە خۇشاللىق كۈلكىسى جىلۋىلىنىپ تۇرغانلىقى ئىكەن.
</S>
<S ID=7220>
    تۇ شياۋدۇڭ مۇنداق دېدى: مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنى ھەر جەھەتتىن ئەتراپلىق خەۋەر قىلىش ئارقىلىق تېخىمۇ كۆپ ئادەم مۇسابىقىگە ئىشتىراك قىلىشقا جەلپ قىلىنىپ، كۆپچىلىكنى قار – مۇز تەنھەرىكىتىنىڭ گۈزەللىكىدىن ھۇزۇرلاندۇردى.
</S>
<S ID=7221>
‏    
</S>
</TEXT>
/BODY
/DOC