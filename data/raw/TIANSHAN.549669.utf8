<DOC>
<DOCID>TIANSHAN.549669</DOCID>
<HEADER>
<CLASS>شىنجاڭ</CLASS>
<DATE>2016-09-18 11:56:03</DATE>
</HEADER>
<BODY>
<HEADLINE>
<S ID=49016>
قومۇل شەھەرلىك پارتكوم دائىمىي كومىتېتىنىڭ سابىق ئەزاسى، تەشۋىقات بۆلۈمىنىڭ سابىق باشلىقى ۋاڭ جياڭخۇا ئىنتىزامغا ئېغىر دەرىجىدە خىلاپلىق قىلغانلىقتىن پارتىيەدىن قوغلاندى ۋە خىزمەتتىن ھەيدەلدى
</S>
</HEADLINE>
<TEXT>
<S ID=49017>
　ئۆز خەۋىرىمىز. يېقىندا ئاپتونوم رايونلۇق پارتكومنىڭ تەستىقلىشى بىلەن ئاپتونوم رايونلۇق ئىنتىزام تەكشۈرۈش كومىتېتى قومۇل شەھەرلىك پارتكوم دائىمىي كومىتېتىنىڭ سابىق ئەزاسى، تەشۋىقات بۆلۈمىنىڭ سابىق باشلىقى ۋاڭ جياڭخۇانىڭ ئىنتىزامغا ئېغىر دەرىجىدە خىلاپلىق قىلىش مەسىلىسىنى دېلو تۇرغۇزۇپ تەكشۈردى.
</S>
<S ID=49018>
　　تەكشۈرۈشتە بايقىلىشىچە، ۋاڭ جياڭخۇا سىياسىي ئىنتىزامغا ئېغىر دەرىجىدە خىلاپلىق قىلىپ، تەشكىلنىڭ تەكشۈرۈشىگە قارشىلىق قىلغان؛ تەشكىلىي ئىنتىزامغا ئېغىر دەرىجىدە خىلاپلىق قىلىپ، ئۆزىگە مۇناسىۋەتلىك ئىشلارنى بەلگىلىمە بويىچە ئەينەن مەلۇم قىلمىغان، ۋەزىپە قولايلىقىدىن پايدىلىنىپ، كادىرلارنى تاللاپ ئۆستۈرۈش-ئىشقا قويۇش جەھەتتە باشقىلارغا نەپ يەتكۈزۈپ، باشقىلارنىڭ نەق پۇلىنى ئالغان؛ ئاممىۋى ئىنتىزامغا ئېغىر دەرىجىدە خىلاپلىق قىلىپ، ئاممىنىڭ ئارزۇسىغا خىلاپ ھالدا باشقىلارنى ئۆي مۈلۈك سېتىۋېلىشقا مەجبۇرلىغان؛ خىزمەت ئىنتىزامىغا ئېغىر دەرىجىدە خىلاپلىق قىلىپ، قۇرۇلۇش تۈرلىرىنى ھۆددىگە بېرىش-ھۆددىگە ئېلىش، مەمۇرىي ئىجازەت تۈرلىرىنى تەستىقلاپ بېجىرىشكە بەلگىلىمىگە خىلاپ ھالدا ئارىلاشقان ۋە قول تىققان؛ تۇرمۇش ئىنتىزامىغا ئېغىر دەرىجىدە خىلاپلىق قىلىپ، باشقىلار بىلەن ئۇزاققىچە بىنورمال جىنسىي مۇناسىۋەتتە بولغان؛ دۆلەتنىڭ قانۇن-نىزاملىرىدىكى بەلگىلىمىلەرگە ئېغىر دەرىجىدە خىلاپلىق قىلىپ، ۋەزىپە قولايلىقىدىن پايدىلىنىپ كارخانا تىجارىتى قاتارلىق جەھەتلەردە باشقىلارغا نەپ يەتكۈزۈپ، نۇرغۇن نەق پۇل ۋە قىممەتلىك بۇيۇملارنى ئېلىپ ۋە قوبۇل قىلىپ، جىنايەت شەكىللەندۈرگەن.
</S>
<S ID=49019>
　　ۋاڭ جياڭخۇا پارتىيەنىڭ رەھبىرىي كادىرى بولۇش سۈپىتى بىلەن ھۆكۈمەت ئىشىدا پاك-دىيانەتلىك بولۇپ، قانۇن-ئىنتىزامغا بويسۇنۇشى كېرەك ئىدى، لېكىن ئۇ غايە، ئېتىقادىنى يوقىتىپ، پارتىيە ئىنتىزامىغا ئېغىر دەرىجىدە خىلاپلىق قىلغان، پارتىيە 18-قۇرۇلتىيىدىن كېيىنمۇ ئۆزىنى تارتمىغان، قولىنى يىغمىغان، خاراكتېرى قەبىھ، قىلمىشى ئالاھىدە ئېغىر.
</S>
<S ID=49020>
«جۇڭگو كوممۇنىستىك پارتىيەسىنىڭ ئىنتىزام جازاسى نىزامى» قاتارلىق ئالاقىدار بەلگىلىمىلەرگە ئاساسەن، ئاپتونوم رايونلۇق ئىنتىزام تەكشۈرۈش كومىتېتى دائىمىي ھەيئەتلەر يىغىنىدا مۇزاكىرە قىلىش ھەم ئاپتونوم رايونلۇق پارتكوم دائىمىي كومىتېتى يىغىنىنىڭ قاراپ چىقىشىغا سۇنۇش ئارقىلىق ۋاڭ جياڭخۇاغا پارتىيەدىن قوغلاش، خىزمەتتىن ھەيدەش جازاسى بېرىش؛ ئۇنىڭ ئىنتىزامغا خىلاپ ئېرىشكەن بارلىق تاپاۋىتىنى قايتۇرۇۋېلىش قارار قىلىندى؛ ئۇنىڭ قانۇنغا خىلاپلىق قىلىپ جىنايەت ئۆتكۈزۈش مەسىلىسى ۋە يىپ ئۇچى ئەدلىيە ئورگانلىرىنىڭ قانۇن بويىچە بىر تەرەپ قىلىشىغا تاپشۇرۇلىدۇ.
</S>
</TEXT>
/BODY
/DOC