<DOC>
<DOCID>TIANSHAN.536482</DOCID>
<HEADER>
<CLASS>شىنجاڭ</CLASS>
<DATE>2016-07-24 13:23:29</DATE>
</HEADER>
<BODY>
<HEADLINE>
<S ID=34444>
ھاياتى بەدىلىگە ئىككى ئۆسمۈرنى قۇتقۇزغان پەزىلەتلىك ئوقۇتقۇچى
</S>
</HEADLINE>
<TEXT>
<S ID=34445>
 قاراقاش ناھىيەسىدە سۇغا چۈشۈپ كەتكەن ئۆسمۈرنى قۇتقۇزۇش يولىدا قۇربان بولغان ئوقۇتقۇچى ئابدۇخەبەر جامال توغرىسىدا
</S>
<S ID=34446>
 جاۋ شيا، خۇ دۈيخۇڭ، ليۇ يەن
</S>
<S ID=34447>
    ئۆزلۈكىدىن خەنزۇچە ئۆگىنىپ، ‹‹قوش تىل›› مائارىپىغا ئۆزىنى بېغىشلاش
</S>
<S ID=34448>
    17 – ئىيۇل قاراقاش ناھىيەسىنىڭ جاھانباغ يېزىلىق ئوتتۇرا مەكتىپىنىڭ ئىچى تىپتىنچ بولۇپ، ھەر بىر تال گىياھمۇ خۇددى ئابدۇخەبەرگە ئۈن – تىنسىز تەزىيە بىلدۈرۈۋاتقاندەك كۆرۈنەتتى.
</S>
<S ID=34449>
    بۇ ئابدۇخەبەر جامال ئوقۇغۇچىلارنى باشلاپ ئۆز قولى بىلەن ئۆستۈرگەن گۈل، بۇ ئۇنىڭ ھويلىسىدىن ئېلىپ كەلگەن شاپتۇل كۆچىتى... جاھانباغ يېزىلىق ئوتتۇرا مەكتەپ پارتىيە ياچېيكىسىنىڭ شۇجىسى ئىمىرجان راھمان بۇ گەپنى قىلغاچ كۆز يېشىنى ئاستا – ئاستا سۈرتتى.
</S>
<S ID=34450>
    ئابدۇخەبەر جامال 2005 – يىلى شىنجاڭ يېزا ئىگىلىك ئۇنىۋېرسىتېتىنىڭ ئۆسۈملۈك ئاسراش كەسپىنى پۈتكۈزگەندىن كېيىن، جاھانباغ يېزىلىق ئوتتۇرا مەكتەپتە تەنتەربىيە ئوقۇتقۇچىسى بولغان. ئۇ چاغدا مەكتەپتە ‹‹قوش تىل›› ئوقۇتقۇچىسى قىس بولۇپ، ئابدۇخەبەر جامال بۇ ئەھۋالدىن ناھايىتى تىت – تىت بولاتتى. ئۇ لۇغەت سېتىۋېلىپ، ئىشتىن سىرتقى ۋاقىتلىرىدا خەنزۇچە ئۆگەندى، خەنزۇچە سۆزلەرنىڭ تەلەپپۇزىنى قايتا قايتا مەشىق قىلىپ، بىر خەت، بىر سۆزدىن ئۆزلەشتۈردى. ئابدۇخەبەر جامال كېيىن ‹‹قوش تىل›› دەرسخانىسىغا كىرىپ، خىزمەتداشلىرىدىن ئوقۇتۇش تەجرىبىلىرىنى ئۆگىنىپ، ئىككى يىلدىن كېيىن لاياقەتلىك ‹‹قوش تىل›› ئوقۇتقۇچىسىغا ئايلاندى ۋە ‹‹قوش تىل›› ئوقۇتۇش تەتقىقات گۇرۇپپىسىغا كىرىپ، ‹‹قوش تىل›› سىنىپىغا دەرس ئۆتۈشكە باشلىدى، قوشۇمچە سىنىپ مەسئۇلى خىزمىتىنى ئۆتىدى.
</S>
<S ID=34451>
    ئابدۇخەبەر جامالنىڭ ‹‹قوش تىل›› جەھەتتىكى تىرىشچانلىقىغا قايىلمىز. ئۇ ھەمىشە بىز بىلەن دەرسنىڭ جەلپ قىلىش كۈچىنى ئاشۇرۇش، ئوقۇتۇش سۈپىتىنى ئۆستۈرۈش قاتارلىق مەسىلىلەر ئۈستىدە مۇزاكىرىلىشەتتى، ئوقۇتۇشتا ناھايىتى ئېھتىياتچان ئىدى، دېدى ‹‹قوش تىل›› ئوقۇتۇش تەتقىقات گۇرۇپپىسىنىڭ باشلىقى يۈ خۇڭ تونۇشتۇرۇپ. ئۇ يەنە ئابدۇخەبەر جامالنىڭ ئالتە نەپەر ‹‹قوش تىل›› ئوقۇتقۇچىسىنى يېتەكلىگەنلىكىنى سۆزلەپ بەردى.
</S>
<S ID=34452>
    ئابدۇخەبەر جامال ‹‹قوش تىل›› ئوقۇتۇشى بىلەن شۇغۇللانغان توققۇز يىلدىن بۇيان ھەر يىلى مەكتەپ دەرىجىلىك ئىلغار ئوقۇتقۇچى بولۇپ باھالاندى ھەم ‹‹قوش تىل›› ئوقۇتۇشىدىكى ناھىيە دەرىجىلىك تايانچ بولۇپ، 700دىن ئارتۇق ئوقۇغۇچىنى تەربىيەلىدى، شاڭخەي، بېيجىڭ قاتارلىق جايلاردىكى شىنجاڭ تولۇق ئوتتۇرا سىنىپىغا ئون نەچچە ئوقۇغۇچىنى يولغا سالدى.
</S>
<S ID=34453>
    ئەمدىلا 36 ياشقا كىرگەن ئابدۇخەبەر جامال ئاددىي يېزا ئوقۇتقۇچىسى بولۇپ، 15 – ئىيۇل قاراقاش دەرياسىدا بىز بىلەن مەڭگۈ ۋىدالاشتى. ئابدۇخەبەر جامال قىممەتلىك ھاياتى بەدىلىگە ئىككى ئۆسمۈرنى قۇتقۇزغان بولسىمۇ، ئۇنىڭ ئىككى بالىسى بۇ مېھرىبان ئاتىسىدىن مەڭگۈ ئايرىلدى.
</S>
<S ID=34454>
    ئوقۇتقۇچى ۋە ئاتا – ئانىلارنىڭ ‹‹تۆتتە ياخشى ئوقۇتقۇچى›› دەپ تەرىپلىشىگە ئېرىشكەن ئابدۇخەبەر جامال مەيلى ئىش ئورنىدا ياكى ھاياتىنىڭ ئەڭ ئاخىرقى پەيتلىرىدە بولسۇن، ئۆز ئەمەلىيىتى ئارقىلىق كىشىلەرگە مېھىر – مۇھەببەت تەربىيەسى بېرىپ، ئوقۇتقۇچىلىق پەزىلىتىنى نامايان قىلدى.
</S>
<S ID=34455>
    ئابدۇخەبەر جامال مۇئەللىم دەرسنى بەك جانلىق ئۆتەتتى، ھەممىمىز ياقتۇرۇپ ئاڭلايتتۇق. ئوتتۇرا مەكتەپتە ئوقۇۋاتقان چېغىمىزدا ھەممىمىزنىڭ خەنزۇچە ئاساسى ئومۇميۈزلۈك ئاجىز ئىدى، ئۇ بىزگە بىر تەرەپتىن خەنزۇچە سۆزلەپ، يەنە بىر تەرەپتىن ئۇنى چۈشىنىشلىك، ئاممىباب تىلدا ئۇيغۇرچىغا تەرجىمە قىلىپ بېرەتتى، دېدى ئابدۇخەبەر مۇئەللىمنىڭ ئوقۇغۇچىسى مەمەتئۆمەر مەمەتئىمىن. مەمەتئۆمەر مەمەتئىمىننىڭ مەكتەپ پۈتكۈزگىنىگە تۆت يىل بولغان بولسىمۇ، ئۇ يەنىلا بۇ ئوقۇتقۇچىسىنى چوڭقۇر ياد ئېتىپ كەلگەنىدى.
</S>
<S ID=34456>
    ئوقۇغۇچىلارنى ئۆز پەرزەنتىدەك كۆرۈش
</S>
<S ID=34457>
    ئابدۇخەبەر جامالنىڭ ئائىلىسىدىكىلىرى بىلەن ئوقۇغۇچىلىرى ئۇنىڭ بىر ‹‹مەخپىيەتلىكى››نى ساقلاپ كېلىۋاتاتتى، بۇنى ئۇ قۇربان بولغاندىن كېيىن خىزمەتداشلىرى ئابدۇخەبەر جامالنىڭ ئۈستىلىنى رەتلەۋېتىپ بايقىدى.
</S>
<S ID=34458>
    بىر تىزىملىكتە بۇ ‹‹مەخپىيەتلىك›› خاتىرىلەنگەنىدى. رازىيە ئاتاۋۇللا: دەپتەر، ئېغىزچە ھېسابلاش كارتىسى، سومكا، جەمئىي 94 يۈەن، دىلرابا ئەھەت: يېزىق قوراللىرى، كىيىم – كېچەك، جەمئىي 86 يۈەن... بۇ يىلنىڭ ئالدىنقى يېرىمىدا ئابدۇخەبەر جامال 40 نەچچە ئوقۇغۇچىغا 2100 يۈەندىن كۆپرەك پۇل چىقىم قىلغانىدى. ئىگىلىشىمىزچە، ئابدۇخەبەر جامال بۇ ساخاۋەتلىك ئىشنى يەتتە يىل داۋاملاشتۇرغان بولۇپ، زادى قانچە ئوقۇغۇچىغا ياردەم قىلغانلىقىنى ئۇنىڭ ئۆيىدىكىلەرمۇ ئېنىق بىلمەيدىكەن.
</S>
<S ID=34459>
    ئابدۇخەبەرنىڭ ئەڭ غەم قىلىدىغىنى مەكتەپتىكى بەش يېتىم بالا ئىدى. ئۇ دائىم ماڭا بۇ بالىلار ئاتا – ئانا مېھرىدىن مەھرۇم قالغان، ئۇلارغا قولىمىزدىن كېلىشىچە غەمخورلۇق قىلايلى، دەيتتى، دېدى ئۇنىڭ خوتۇنى ماھىنۇر نۇر كۆز يېشى قىلىپ. يەتتە يىلدىن بۇيان ھەر يىلى ھېيت – بايراملاردا ئابدۇخەبەر جامال ئايالىغا تاماقنى كۆپرەك ئېتىشنى تاپىلايتتى، مەكتەپتىكى ئائىلىسىدە قىيىنچىلىقى بار ئوقۇغۇچىلارنى ئۆيىگە باشلاپ كېلىپ ھېيتنى بىللە ئۆتكۈزەتتى.
</S>
<S ID=34460>
    ئۇ مېنىڭ ھەم ئوقۇتقۇچۇم، ھەم ‹‹دادام››، دېدى ئوقۇغۇچى نىجات قاھار. نىجات قاھار كىچىكىدىنلا ئاتا – ئانىسىدىن يېتىم قېلىپ، ئۇنى چوڭ دادىسى بېقىپ چوڭ قىلغان، ئادەتتە ئابدۇخەبەر جامال ئۇنىڭغا ئايرىم دەرس تەكرارلاپ بەرگەندىن سىرت، دائىم ئۇنىڭدىن ئەھۋال سوراپ، ئوقۇش قوراللىرى بىلەن كىيىم – كېچەك ئېلىپ بېرەتتى، مەكتەپتە نىجات قاھارنى كۆرۈپ قالسا يانچۇقىغا پۇل ياكى يېمەكلىكلەرنى سېلىپ قوياتتى.
</S>
<S ID=34461>
    مەكتەپنىڭ ئامانلىق ساقلىغۇچىسى بەكرى مۇنداق دېدى: مەكتەپ بىلەن ئابدۇخەبەر جامالنىڭ ئۆيىنىڭ ئارىلىقى 15 كىلومېتىر كېلىدۇ، ئۇ بالىلارغا تەكرار قىلىپ بېرىپ كەچ قالسا نۆۋەتچىلىك ئۆيىدە قونۇپ قالاتتى. بىر قېتىم كەچ سائەت 10دىن ئاشقاندا ئۇنىڭ بىر توپ بالىلارغا دەرس تولۇقلاپ بېرىۋاتقانلىقىنى كۆرگەنىدىم.
</S>
<S ID=34462>
    كەسىپنى قىزغىن سۆيۈپ، تۆھپە قوشۇش، ئەمەلىي ئىشلەپ ئىلگىرىلەش، ياخشىلىق قىلىش... بۇلارنىڭ ھەممىسى ئابدۇخەبەر جامالدىكى ‹‹يارقىن نۇقتا››لار. ئابدۇخەبەر جامالنىڭ ئوقۇتۇش لايىھەسىنى ۋاراقلىغىنىمىزدا ھەر بىر بەتتە مۇھىم نۇقتا، قىيىن نۇقتا ۋە ئالاقىدار ئوقۇتۇش ئۇسۇللىرىنىڭ تەپسىلىي خاتىرىلەنگەنلىكىنى كۆردۇق... ئۇنىڭ ئوقۇتۇش لايىھەسىدە: دۆلەت ۋە ئاپتونوم رايوننىڭ ‹‹قوش تىل›› ئوقۇتۇشىنى تېزلىتىش چاقىرىقىغا ئاكتىپ ئاۋاز قوشۇپ، ئوقۇغۇچىلارنىڭ خەنزۇچە ئۆگىنىش قىزغىنلىقى ۋە خەنزۇچە ئۇنىۋېرسال ئىقتىدارىنى ئۆستۈرۈپ، ئۇلارنى ئۆز پەرزەنتىمىزدەك كۆرۈپ، ئۇلارنىڭ ئۆسۈپ يېتىلىشى ۋە ئىختىساسلىقلاردىن بولۇشى ئۈچۈن بوشاشماي تىرىشىشىمىز كېرەك... دېگەن سۆزلەر يېزىلغانىدى. ئۇ دائىم: مائارىپنىڭ چىن مەنىسى سۆيۈش ۋە مەسئۇلىيەت، دەيتتى، ئۇ بىر ئوقۇتقۇچى بولۇش سۈپىتى بىلەن بۇ سۆيگۈنى پۈتۈن جىسمىغا سىڭدۈرۈپ، سەۋرچانلىق، قەتئىي ئىرادە بىلەن سۆيگۈ – مۇھەببەت ئېقىنلىرىدا ئوقۇغۇچىلارنىڭ سەبىي قەلبىنى سۇغىرىپ، نۇرغۇن ‹‹يۇمران مايسا››نى مېھىر – مۇھەببىتى بىلەن ساغلام ئۆستۈردى.
</S>
<S ID=34463>
    ‹‹تۆتتە ياخشى ئوقۇتقۇچى›› شىنجاڭ روھىنى ئەمەلىيىتىدە كۆرسەتتى
</S>
<S ID=34464>
    دەريا ئۆكسۈپ يىغلىماقتا، زېمىن داد – پەرياد قىلماقتا. ئابدۇخەبەر جامالنىڭ ئۆلۈمى ئۇزىتىلغان كۈنى كىشىلەر ناھايىتى كۆپ ئىدى. جاھانباغ يېزىلىق ئوتتۇرا مەكتەپنىڭ ئوقۇتقۇچى، ئوقۇغۇچىلىرى، يۇرتىغا قايتىپ كەلگەن ئىچكىرىدىكى شىنجاڭ تولۇق ئوتتۇرا سىنىپ ئوقۇغۇچىلىرى، ئەتراپتىكى يېزا ئاھالىلىرى بولۇپ، 4000 دىن ئارتۇق ئامما قايغۇ ئىلكىدە قەلبىدىكى قەھرىماننى ئۇزىتىپ قويدى.
</S>
<S ID=34465>
    يېقىندىن بېرى ئابدۇخەبەر جامالنىڭ ئىش – ئىزلىرى تور، تاراتقۇلاردا ئۈزلۈكسىز تارقىتىلدى، ‹‹قاراقاش ئارىلىقسىز ئۈندىدار سۇپىسى›› نىڭ ئۇيغۇرچە، خەنزۇچە سۇپىلىرىدا نەچچە 10 مىڭ تورداش شام يېقىپ، مېھرىبان، ئالىيجاناب پەزىلەتلىك بۇ خەلق ئوقۇتقۇچىسىغا ھۆرمەت بىلدۈردى.
</S>
<S ID=34466>
    بىر تورداش سۆز قالدۇرۇپ مۇنداق دېدى: سىز مېھرىبانلىق بىلەن بۈيۈك پەزىلىتىڭىزنى نامايان قىلدىڭىز، سىز بىز قاراقاشلىقلارنىڭ قەلبىدىكى مەنىۋى ئابىدە!
</S>
<S ID=34467>
    ھازىر ئوقۇتقۇچىلىق قىلىۋاتقان ئابدۇخەبەر جامالنىڭ ئوقۇغۇچىسى قاھارجان بىلەن ئاتاۋۇللا مۇنداق دېدى: بىز ئۇنىڭ ئوقۇغۇچىسى بولغانلىقىمىزدىن ئىنتايىن پەخىرلىنىمىز. بۇنىڭدىن كېيىن ئابدۇخەبەر جامال مۇئەللىمنى ئۈلگە قىلىپ، ئۇنىڭ ئىزىنى بېسىپ، ئوقۇغۇچىلارغا ھەم بىلىم، ھەم تەربىيە بېرىپ، شىنجاڭچە ‹‹تۆتتە ياخشى ئوقۇتقۇچى››لاردىن بولىمىز.
</S>
<S ID=34468>
    ‹‹ئابدۇخەبەر جامال يېزىمىزدىكى ئەڭ ياخشى ‹قوش تىل› ئوقۇتقۇچىسى، ئوقۇغۇچىلار ۋە ئاتا – ئانىلارنىڭ ھەممىسى ئۇنىڭغا ئامراق، جاھانباغنىڭ پەخرى، ئاخىرەتلىكىڭىز ياخشى بولسۇن!››، ‹‹ھاياتى ئارقىلىق باشقىلارنىڭ يولىنى يورۇتقان ھەقىقىي قەھرىمان، قەھرىمانغا ھۆرمەت بىلدۈرىمەن!››، ‹‹ئوقۇغۇچىلارنى پەرزەنتىڭىزدەك كۆرۈپ، كىچىك ئىشلاردىن باشلاپ ‹تۆتتە ياخشى ئوقۇتقۇچى›لارنىڭ روھىنى نامايان قىلدىڭىز، بۇ يەردە سۈكۈت ھەممىدىن ئەلا... سىزگە ھۆرمەت بىلدۈرىمەن! سىزدىن ئۆگىنىمەن!››.
</S>
<S ID=34469>
    مەيلى تورداشلارنىڭ قالدۇرغان سۆزى ياكى كىشىلەرنىڭ ئېيتقانلىرى بولسۇن، ھەممىسىدە بۇ ياخشى ئوقۇتقۇچىغا بولغان سېغىنىش ۋە ياد ئېتىشلەر مۇجەسسەملەنگەن.
</S>
<S ID=34470>
    جاھانباغ يېزىلىق ئوتتۇرا مەكتەپنىڭ ئوقۇتقۇچىسى خۇاڭ دېڭپىڭ 2009 – يىلى گەنسۇ ئۆلكىسىدىن شىنجاڭغا ئوقۇتۇشقا ياردەم بەرگىلى كەلگەن بولۇپ، ئابدۇخەبەر جامال بىلەن يەتتە يىل بىللە ئىشلىگەن. ئۇ مۇنداق دېدى: ئابدۇخەبەر جامال مۇئەللىمنىڭ ھاياتى بەدىلىگە باشقىلارنى قۇتقۇزۇش روھى مېنى چوڭقۇر تەسىرلەندۈردى، قاراقاش ناھىيەسىدە، شىنجاڭدا ئابدۇخەبەر جامال مۇئەللىمگە ئوخشاش ياخشى كىشىلەر ناھايىتى كۆپ، ئۇلار شىنجاڭ روھىنى ئەمەلىيىتىدە كۆرسىتىۋاتقان، شىنجاڭنىڭ ئاكتىپ كۈچىنى تارقىتىۋاتقان ياخشى كىشىلەردۇر، بۇ مېنىڭ شىنجاڭدا يىلتىز تارتىپ، چېگرا رايونغا تۆھپە قوشۇش ئىرادەمنى تېخىمۇ چىڭىتتى.
</S>
</TEXT>
/BODY
/DOC