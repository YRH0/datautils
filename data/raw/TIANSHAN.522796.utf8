<DOC>
<DOCID>TIANSHAN.522796</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-05-12 11:10:25</DATE>
</HEADER>
<BODY>
<HEADLINE>
<S ID=27942>
ئېشىنچا ئەمگەكچىلەر سىرتقا چىقىپ ئىشلەپ ‹‹ئالتۇن›› قازدى
</S>
</HEADLINE>
<TEXT>
<S ID=27943>
   نەبىجان ئەخمەت خەۋەر قىلىدۇ: نىلقا ناھىيەسىنىڭ سۇپتاي يېزىسى تاۋ سۇپتاي كەنتى بۇ يىل ئېشىنچا ئەمگەكچىلەرنى سىرتقا چىقىرىشنى نامراتلارنى يۆلەشتىكى مۇھىم تەدبىر قىلىپ، نامرات ئائىلىلەرنىڭ نامراتلىقتىن قۇتۇلۇش قەدىمىنى تېزلەتتى.
</S>
<S ID=27944>
   تاۋ سۇپتاي كەنتى ئاپتونوم رايون بويىچە نۇقتىلىق نامرات كەنتلەرنىڭ بىرى بولۇپ، ئىلى ئوبلاستلىق پارتكوم ئىشخانىسى بىلەن نىلقا ناھىيەلىك پارتكوم ئىشخانىسىنىڭ يۆلەش ئوبيېكتى ئىدى. بۇ ئورۇنلار كەنتتىكى دېھقانلارنىڭ ئىلگىرىكىدەك تېرىقچىلىققىلا تايىنىش ھالىتىنى ئۆزگەرتىپ، ئېشىنچا ئەمگەكچىلەرنى سىرتقا چىقىرىشنى نامرات ئائىلىلەرنىڭ كىرىمىنى ئاشۇرۇشنىڭ مۇھىم تەدبىرى قىلدى. 4 – ئاينىڭ بېشىدا 62 ياشنى بىڭتۈەن 4 – شىسىنىڭ 124 – تۈەنىگە ئىشلەشكە ئەۋەتتى.
</S>
<S ID=27945>
   بۇ كەنتتىكى 355 كىشى بېيجىڭ، ئۈرۈمچى، غۇلجا قاتارلىق شەھەرلەرگە بېرىپ ئىشلەپ، نەزەر دائىرىسىنى كېڭەيتىش بىلەن بىللە، پۇل تېپىپ تۇرمۇش شارائىتىنى ياخشىلاۋاتقان بولۇپ، بۇلارنىڭ ئىچىدە مۇراتبەكنىڭ ئىلى شەرقىي سانائەت رايونىدىكى بىر كارخانىدا ئىشلەۋاتقىنىغا ئۈچ يىل بولدى. ئۇ بۇلتۇر 40 مىڭ يۈەن كىرىم قىلىپ، تۇرمۇشىنى خېلىلا ياخشىلىۋالدى. ئۇنىڭ دادىسى مۇقاش مۇنداق دېدى: ئوغلۇم يېزا، كەنت كادىرلىرى، ‹‹ئۈچ ئەل›› خىزمىتى كادىرلىرىنىڭ ياردىمىدە كارخانىدا ئىشلەپ، خېلى كۆپ كىرىم قىلىۋاتىدۇ. يىل ئاخىرىدا ئائىلىمىزنىڭ نامراتلىقتىن قۇتۇلۇشىدا ئۈمىد زور.
</S>
<S ID=27946>
   كەنت پارتىيە ياچېيكىسىنىڭ شۇجىسى بىدىلبەك مۇنداق دېدى: بۇ يىل 81 نامرات ئائىلىنى نامراتلىقتىن قۇتۇلدۇرىمىز. بۇنىڭ ئۈچۈن ئاساسلىقى دېھقان – چارۋىچىلارنى ئەسقاتىدىغان تېخنىكا بىلەن تەربىيەلەش، نامرات ئائىلىلەردىكىلەرنى سىرتقا چىقىپ ئىشلەشكە يېتەكلەش، نامرات ئائىلە پەرزەنتلىرىنى باقمىچىلىق ھەمكارلىق كوپىراتىپىدا ئىشلەشكە تەشكىللەش ئارقىلىق، نامرات ئائىلىلەرنىڭ تۇرمۇشىنى ياخشىلايمىز.
</S>
</TEXT>
/BODY
/DOC