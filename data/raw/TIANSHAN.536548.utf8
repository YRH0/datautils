<DOC>
<DOCID>TIANSHAN.536548</DOCID>
<HEADER>
<CLASS>شىنجاڭ</CLASS>
<DATE>2016-07-25 10:33:53</DATE>
</HEADER>
<BODY>
<HEADLINE>
<S ID=34555>
تۇرمۇش ئەخلەتلىرى ‹‹يېزىدىن شەھەرگىچە›› بىرتۇتاش يىغىپ يۆتكىلىدىغان بولدى
</S>
</HEADLINE>
<TEXT>
<S ID=34556>
             فۇكاڭ شەھىرى يېزىلاردىكى تۇرمۇش ئەخلەتلىرىنى بىر تەرەپ قىلىشنىڭ يېڭى ئەندىزىسى ئۈستىدە ئىزدەنمەكتە
</S>
<S ID=34557>
    مۇخبىرىمىز جاڭ لېي خەۋەر قىلىدۇ: فۇكاڭ شەھىرىنىڭ چېڭگۈەن بازىرى سەنپو مەركىزىي كەنتىدىكى لى ئەيخۇڭ تۇرمۇش ئەخلەتلىرىنى خالتىغا قاچىلاپ، ئەخلەت ساندۇقىغا تاشلىدى. ئۇ ھازىر ئەخلەتلەرنىڭ ئۇزاق مۇددەت دۆۋىلىنىپ تۇرۇپ قېلىپ، كۆپچىلىكنىڭ تۇرمۇشىغا تەسىر يەتكۈزۈشىدىن ئەنسىرىمەيدىغان بولغانىدى. چۈنكى، كەنتتىكى ئەخلەتلەر كۈن ئارىلاپ بىر تۇتاش يىغىلىپ، فۇكاڭ شەھىرىنىڭ ئەخلەت كۆمۈش مەيدانىدا مەركەزلەشتۈرۈپ بىر تەرەپ قىلىنىدىغان بولغانىدى. ھازىر يېزىلاردىكى تۇرمۇش ئەخلەتلىرىنى شەھەردە مەركەزلەشتۈرۈپ بىر تەرەپ قىلىدىغان ‹‹فۇكاڭ ئەندىزىسى›› سانجى خۇيزۇ ئاپتونوم ئوبلاستىدىكى بىر قانچە ناھىيەدە كېڭەيتىلدى. كېيىنچە بۇ خىل ئەندىزە ئاپتونوم رايون بويىچە كېڭەيتىلىشى مۇمكىن.
</S>
<S ID=34558>
    24 – ئىيۇل بوغدا كۆلىگە جايلاشقان چېڭگۈەن بازىرى سەنپو مەركىزىي كەنتىگە كەلگىنىمدە، كەنت يېشىللىققا پۈركەنگەنىدى، قاتار كەتكەن ‹‹سەھرا ئارامگاھى››رەتلىك سېلىنغانىدى، يوللاردا ئەخلەت يوق دېيەرلىك ئىدى، كەنتنىڭ تاغلىرى يېشىل، سۈيى ئەلۋەك گۈزەل مەنزىرىسى كىشىنى مەھلىيا قىلاتتى.
</S>
<S ID=34559>
    ئەمەلىيەتتە، ئىلگىرى بۇ يەرنىڭ مەنزىرىسى ھازىرقىدەك گۈزەل، مۇھىتى ساپ ئەمەس ئىدى. يېزىلاردىكى تۇرمۇش ئەخلەتلىرىنى مەخسۇس يىغىپ بىر تەرەپ قىلىدىغان مۇھىت ئاسراش تارماقلىرى بولمىغاچقا، سەنپو مەركىزىي كەنتىدە كىشىلەر ئەخلەتنى خالىغانچە تاشلاپ، ۋاقىت ئۇزارغانسېرى يوللارنىڭ ئىككى قاسنىقى، ئېرىق – ئۆستەڭلەرنىڭ قىرغاقلىرى ئەخلەت مەيدانىغا ئايلىنىپ قالغانىدى.
</S>
<S ID=34560>
    بۇ يىل فۇكاڭ شەھىرى ئىشنى يېزىلارنىڭ مۇھىتىنى گۈزەللەشتۈرىدىغان، ئۇزاق مۇددەت ئۈنۈم بېرىدىغان باشقۇرۇش مېخانىزمىنى ئورنىتىشتىن باشلاپ، تۇرمۇش ئەخلەتلىرىنى ‹‹يېزىدىن شەھەرگە›› يۆتكەپ، مەركەزلەشتۈرۈپ بىر تەرەپ قىلىش ئەندىزىسىنى يولغا قويدى. يىل بېشىدا، سەنپو مەركىزىي كەنتىگە چاقلىق يېپىق ئەخلەت ساندۇقىدىن 160ى سەپلەپ بېرىلدى، ھەر بەش ئائىلە بىر ئەخلەت ساندۇقىنى ئورتاق ئىشلەتتى، ھەر بىر ‹‹سەھرا ئارامگاھى››غا بىر ئەخلەت ساندۇقى قويۇلدى. كەنتتە مەخسۇس ئەخلەت دۆۋىلەيدىغان نۇقتا تەسىس قىلىندى، ئەخلەت توشۇيدىغان ئاپتوموبىلمۇ سەپلەپ بېرىلدى. كەنت ئاھالىلىرى كۈندە تۇرمۇش ئەخلەتلىرىنى ئەخلەت ساندۇقىغا تاشلايدۇ، ھەر ھەپتىدە بازاردىكى ئەخلەت توشۇش ئاپتوموبىلى ئەخلەتنى يىغىپ، فۇكاڭ شەھىرىدىكى ئەخلەتنى كۆمۈش مەيدانىغا يۆتكەپ مەركەزلەشتۈرۈپ بىر تەرەپ قىلىدۇ.
</S>
<S ID=34561>
    سەنپو مەركىزىي كەنتى بوغدا كۆلى ساياھەت بايلىقىدىن پايدىلىنىپ، سەھرا ئارامگاھىدىن 48نى قۇردى. ‹‹قۇتلۇق باغ›› سەھرا ئارامگاھىنى كەنت ئاھالىسى پېڭ شېڭلى قۇرغان. ئىلگىرى ئۇ خېرىدارلاردىن ئېشىپ قالغان يېمەكلىكلەرنى تۆكىدىغانغا جاي تاپالماي بېشى قاتاتتى، ھازىر ئۇ بۇ ئاۋارىچىلىقتىن قۇتۇلدى، ئۇ مۇنداق دېدى: بۇ يىل ئەخلەت ساندۇقى، ئەخلەت ماشىنىسى سەپلەندى، بىزگە بەك قولايلىق بولدى، كەنتىمىزنىڭ مۇھىتىمۇ ياخشىلاندى، ساياھەتچىلەرمۇ بۇنىڭدىن خۇش بولۇشتى، كەنتىمىز شەھەرلەردەك پاكىز بولۇپ كەتتى.
</S>
<S ID=34562>
    سەنپو مەركىزىي كەنتىدە يۈز بەرگەن بۇ ئۆزگىرىشلەر فۇكاڭ شەھىرىنىڭ يېزىلاردىكى ئەخلەتلەرنى بىر تەرەپ قىلىش خىزمىتىنىڭ كىچىككىنە كارتىنىسى. ھازىر، فۇكاڭ شەھىرىنىڭ تۇرمۇش ئەخلەتلىرىنى مەركەزلەشتۈرۈپ بىر تەرەپ قىلىش مېخانىزمى شەھەر رايونىنىڭ ئەتراپىدىكى يېزا-بازارلارغا كېڭەيدى، بۇ يېزا-بازارلارغا ئەخلەت ساندۇقى، ئەخلەت ماشىنىسى ۋە مۇھىت ئاسراش ئىشچىلىرى ئىشلىتىدىغان ئاككۇمۇلياتورلۇق تازىلىق ماشىنىسى سەپلەندى. شۇنىڭ بىلەن بىللە، فۇكاڭ شەھىرى دۆلەتنىڭ ياردەم مەبلىغىدىن پايدىلىنىپ، 135 مىليون يۈەن مەبلەغ سېلىپ، تۇرمۇش ئەخلەتلىرىنى يۆتكەش پونكىتىدىن ئىككىنى، ئايرىش مەركىزىدىن بىرنى، 1 مىليون 500 مىڭ كۇب مېتىر كېلىدىغان ئەخلەت كۆمۈش مەيدانىدىن بىرنى قۇرۇپ، يېزا ئەخلەتلىرىنى بىر تەرەپ قىلىش ئۇل ئەسلىھەلىرىنى مۇكەممەللەشتۈردى.
</S>
<S ID=34563>
    ئۇقۇشۇمچە، ھازىر، فۇكاڭ شەھىرىدىكى 24 كەنتتە يېزا ئەخلەتلىرى ئۈنۈملۈك يىغىلىپ، توشۇلىدىكەن. كەنتلەردىكى ھەر 50 – 100 ئائىلىگە بىر تازىلىق ئىشچىسى سەپلەپ بېرىش ئۆلچىمى بويىچە، يېزىلاردىكى تازىلىقچىلار قوشۇنى مۇكەممەللەشتۈرۈلگەن. فۇكاڭ شەھىرىنىڭ بۇ يېڭىلىق يارىتىش ئۇسۇلىنى سانجى خۇيزۇ ئاپتونوم ئوبلاستى ئېتىراپ قىلغان ۋە كېڭەيتكەن، نۇرغۇن ناھىيە – شەھەرلەر ‹‹فۇكاڭ ئەندىزىسى››نى كېڭەيتىپ، يېزىلاردىكى تۇرمۇش ئەخلەتلىرىنى بىر تەرەپ قىلىش قىيىن بولۇش مەسىلىسىنى ھەل قىلىش، گۈزەل يېزا، كەنت قۇرۇش، ئېكولوگىيەلىك مۇھىتنى قوغداشقا پايدىلىق تەجرىبىلەر ئۈستىدە ئىزدەنگەن.
</S>
<S ID=34564>
    ئاپتونوم رايونلۇق پارتكوم ئىسلاھات ئىشخانىسى ‹‹فۇكاڭ ئەندىزىسى›› سانجى خۇيزۇ ئاپتونوم ئوبلاستىدا ئالدى بىلەن كېڭەيتىلىش جەريانىدا، يەنىمۇ مۇكەممەللەشتۈرۈلىدۇ، تەجرىبىلەر يەكۈنلىنىدۇ، بۇنىڭدىن كېيىن، ئاپتونوم رايون بويىچە كېڭەيتىلىشى مۇمكىن، دەپ قارىدى. 
</S>
</TEXT>
/BODY
/DOC