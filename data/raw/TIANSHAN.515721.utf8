<DOC>
<DOCID>TIANSHAN.515721</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-04-08 21:19:41</DATE>
</HEADER>
<BODY>
<HEADLINE>
<S ID=24213>
قاغجىرىغان ئېتىزلار سۇغا قانىدىغان بولدى
</S>
</HEADLINE>
<TEXT>
<S ID=24214>
   پەرھاد توختى خەۋەر قىلىدۇ: 3 – ئاينىڭ 20 – كۈنى ئەتىگەندە، قەشقەر يېڭىشەھەر ناھىيەسىنىڭ يېڭىئاۋات يېزىسى قاشئېرىق كەنتىدىكى دېھقانلار تاشلىنىپ قالغىنىغا ئۇزاق يىل بولغان قۇدۇقتىن فونتاندەك سۇ ئېتىلىپ چىقىۋاتقانلىقىنى كۆرۈپ ھاياجانلىنىپ قۇدۇق تۇرۇبىسىغا قىزىل لېنتىلارنى چىگىشتى.
</S>
<S ID=24215>
   كەنت جۈمە مەسچىتىنىڭ ئىمامى ئوبۇل جامال قۇدۇقتىن سۇ چىققانلىقىنى ئاڭلاپ، سەھەردىلا قۇدۇق بېشىغا كەلدى.
</S>
<S ID=24216>
ئۇ قۇدۇقتىن چىقىۋاتقان سۇغا قاراپ خۇشاللىقىنى باسالماي بۇ يەرگە يىغىلغان دېھقانلارغا: خىزمەت گۇرۇپپىسى بىزگە ئەمەلىي نەپ يەتكۈزدى، ئۇلار كەنتىمىزگە كېلىپ بىر ئايغا يەتمىگەن ۋاقىتتا ئۇزاقتىن بېرى ھەل بولماي كېلىۋاتقان سۇ قىيىنچىلىقىمىزنى ھەل قىلىپ بەردى. ئۇلارغا رەھمەت ئېيتىمىز.
</S>
<S ID=24217>
   رەھمەت ئېيتىش توغرا كەلسە، كەنت كومىتېتىغا رەھمەت ئېيتىڭلار، ئۇلار بۇ مەسىلىنى ۋاقتىدا ئوتتۇرىغا قويدى.
</S>
<S ID=24218>
ناھىيەلىك سۇ ئىشلىرى ئىدارىسى، توك بىلەن تەمىنلەش ئىدارىسى ۋاقىتنى چىڭ تۇتۇپ، قۇدۇقنى تېز پۈتكۈزۈپ بەردى، دېدى ئاپتونوم رايونلۇق خەلق ھۆكۈمىتى بەنگۇڭتىڭىدىن بۇ كەنتكە چۈشكەن خىزمەت گۇرۇپپىسىنىڭ باشلىقى شيې بىن.
</S>
<S ID=24219>
   خىزمەت گۇرۇپپىسى بۇ كەنتكە كەلگەندىن كېيىن، ئاشلىق ھوسۇلىنى ئاشۇرۇش ئۈچۈن، ئاپتونوم رايونلۇق دېھقانچىلىق پەنلەر ئاكادېمىيەسىدىن مۇتەخەسسىسلەرنى تەكلىپ قىلدى، مۇتەخەسسىسلەر دېھقانلارغا بۇغداي ھوسۇلىنىڭ ئاز – كۆپ بولۇشى 4 – ئاينىڭ 10 – كۈنى ئەتراپىدا قويۇلىدىغان غول سۈيى بىلەن بىۋاسىتە مۇناسىۋەتلىك ئىكەنلىكىنى، بۇغداي ۋاقتىدا سۇغىرىلمىسا، ھوسۇلنىڭ تۆۋەنلەپ كېتىدىغانلىقىنى ۋە باشقا پەرۋىش ئىشلىرى توغرىلىق مەسلىھەت بەردى.
</S>
<S ID=24220>
خىزمەت گۇرۇپپىسى دېھقانلارنىڭ تېرىقچىلىق مەزگىلىدىكى سۇ قىيىنچىلىقىنى ھەل قىلىش ئۈچۈن، ئالاقىدار ئورۇنلار بىلەن ئالاقىلىشىپ، قۇدۇقى رېمونت قىلدۇرۇپ بەردى.
</S>
<S ID=24221>
‏
</S>
</TEXT>
/BODY
/DOC