<DOC>
<DOCID>TIANSHAN.536242</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-22 09:39:25</DATE>
</HEADER>
<BODY>
<HEADLINE>
<S ID=34349>
كەنت دەرىجىلىك ئەلگە نەپ يەتكۈزۈش تۈر قۇرۇلۇشلىرى تەكشۈرۈپ تەپتىش قىلىندى
</S>
</HEADLINE>
<TEXT>
<S ID=34350>
     ئىختىيارىي مۇخبىرلىرىمىز ئوسمان ئوبۇل، ئەزىمەتجان ئىمىن خەۋىرى: يېقىندا، ئاپتونوم رايوننىڭ كەنت دەرىجىلىك ئەلگە نەپ يەتكۈزۈش تۈر قۇرۇلۇشلىرىنى تەپتىش قىلىش گۇرۇپپىسى ئاقسۇ ۋىلايىتىنىڭ مۇناسىۋەتلىك رەھبەرلىرى ۋە ئونسۇ ناھىيەسىنىڭ دائىمىي ئىشلارغا مەسئۇل مۇئاۋىن ھاكىمى ۋاڭ لىپىڭ قاتارلىقلارنىڭ ھەمراھلىقىدا ئىلگىرى ـ كېيىن بولۇپ، ئونسۇ ناھىيەسىنىڭ تۇمشۇق بازىرى، كۆكيار باشقۇرۇش رايونى، توپقان باشقۇرۇش رايونى قاتارلىق جايلارغا بېرىپ، قوش تىللىق بالىلار باغچىسى، كەنت قۇياش ئېنېرگىيەلىك يول چىراغلىرى، كەنت ئاھالىلىرى مۇلازىمەت پائالىيەت مەركىزى قاتارلىق كەنت دەرىجىلىك جامائەت پاراۋانلىقى ئىشلىرى تۈر قۇرۇلۇشلىرىنىڭ ئەمەلىيلىشىش ئەھۋاللىرىنى نەق مەيداندا تەكشۈرۈپ تەپتىش قىلدى.
</S>
<S ID=34351>
    ئىگىلىنىشىچە، 2015-يىلى ئاپتونوم رايوننىڭ ئونسۇ ناھىيەسىگە چۈشۈرگەن كەنت دەرىجىلىك ئەلگە نەپ يەتكۈزۈش تۈر قۇرۇلۇشى 163 بولۇپ، بۇنىڭغا 90 مىليون 890 مىڭ يۈەن مەبلەغ سېلىش پىلانلانغان. 2016-يىلى 7-ئايغىچە بۇ 163 تۈر قۇرۇلۇشىنىڭ 118 تۈرىدە قۇرۇلۇش تاماملىنىپ تەكشۈرۈپ ئۆتكۈزۈۋېلىنغان، 27 تۈردە قۇرۇلۇش تاماملىنىپ تەكشۈرۈپ ئۆتكۈزۈۋېلىش باسقۇچىدا تۇرۇۋېتىپتۇ. قالغان 18 تۈردە داۋاملىق قۇرۇلۇش قىلىنىۋاتقان بولۇپ، ئونسۇ ناھىيەسىنىڭ ھەر قايسى كەنتلىرىدىكى 27248 ئائىلىلىك 118999 ئادەم بۇ تۈرلەردىن بىۋاسىتە مەنپەئەتلىنىدىكەن.
</S>
<S ID=34352>
    تەپتىش قىلىش گۇرۇپپىسى مۇنۇلارنى كۆرسەتتى: ئەلگە نەپ يەتكۈزۈش تۈر قۇرۇلۇشىنىڭ ھەربىرى خەلق تۇرمۇشىغا بىۋاسىتە مۇناسىۋەتلىك بولۇپ، ئەل رايىنى يېقىنلاشتۇرىدۇ. نەق مەيداندا تەكشۈرۈپ تەپتىش قىلىش ئەھۋالىدىن قارىغاندا، ئەلگە نەپ يەتكۈزۈش تۈر قۇرۇلۇشلىرىنىڭ ئومۇمىي جەھەتتىن ئىلگىرىلىشى بىرقەدەر ئوڭۇشلۇق بوپتۇ، شۇنىڭ بىلەن بىرگە، يەنە بىر قىسىم يېتەرسىزلىكلەرمۇ ساقلىنىپتۇ. ئالاقىدار ئورۇنلار يېتەرسىزلىكلەرنى ئەستايىدىل تەھلىل قىلىپ، چارە-تەدبىرلەرنى يەنىمۇ ئىنچىكىلەشتۈرۈپ، مەسئۇلىيەتنى كۈچەيتىپ، تۈر قۇرۇلۇشلىرىنى تېز سۈرئەتتە ئىلگىرى سۈرۈپ، ساقلانغان مەسىلىلەرنى ھەقىقىي تۈردە ھەل قىلىشى كېرەك. شۇنىڭ بىلەن بىرگە ئەلگە نەپ يەتكۈزۈش تۈر قۇرۇلۇشلىرىنى نادىر ئەسەرلەر قۇرۇلۇشى، پاكلىق قۇرۇلۇشى قىلىپ قۇرۇپ چىقىپ، تارىخنىڭ ۋە ئاممىنىڭ سىنىقىدىن ئۆتكۈزۈشى كېرەك.
</S>
</TEXT>
/BODY
/DOC