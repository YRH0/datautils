<DOC>
<DOCID>TIANSHAN.512986</DOCID>
<HEADER>
<CLASS>ئۈرۈمچى</CLASS>
<DATE>2016-03-25 20:57:18</DATE>
</HEADER>
<BODY>
<HEADLINE>
<S ID=22143>
ئۈرۈمچى شەھەرلىك تۇرالغۇ ئۆي جامائەت فوندىنى باشقۇرۇش مەركىزىنىڭ تور مۇلازىمەت زالى ئىشقا كىرىشتى
</S>
</HEADLINE>
<TEXT>
<S ID=22144>
   مۇخبىرنىڭ ئۈرۈمچى شەھەرلىك تۇرالغۇ ئۆي جامائەت فوندىنى باشقۇرۇش مەركىزىدىن ئىگىلىشىچە، بۇ مەركەزنىڭ تور مۇلازىمەت زالى رەسمىي ئىشقا كىرىشكەن بولۇپ، تۇرالغۇ ئۆي جامائەت فوندىنى تاپشۇرغۇچى ئورۇن ئېلېكتىرونلۇق تونۇتۇش ۋە ئىمزا قويۇش قاتارلىق تەرتىپلەرنى تاماملىغاندىن كېيىن تور ئارقىلىق ئۇچۇر تەكشۈرۈش، پۇل تاپشۇرۇشنى توختىتىش، پۇل تاپشۇرۇشنى ئەسلىگە كەلتۈرۈش، تۈپ ساننى تەڭشەش قاتارلىق كەسىپلەرنى بېجىرەلەيدىكەن.
</S>
<S ID=22145>
   ئىگىلىنىشىچە، نۆۋەتتە ئۈرۈمچى شەھىرى بويىچە تۇرالغۇ ئۆي جامائەت فوندىنى تاپشۇرىدىغان ئىدارە – ئورۇنلار (بىڭتۈەننى ئۆز ئىچىگە ئالمايدۇ) 4500 دىن، شەخسلەر 660 مىڭدىن ئاشقان. مەبلەغنىڭ بىخەتەرلىكىنى كۆزدە تۇتۇپ، بۇ قېتىم توردا ئىش بېجىرىش سۇپىسىنىڭ مۇلازىمەت ئوبيېكتى تۇرالغۇ ئۆي جامائەت فوندىنى تاپشۇرغۇچى ئورۇنلار بېجىرىدىغان ئاساسلىق كەسىپلەر بىلەن چەكلەنگەن بولۇپ، بۇنىڭدا ئورۇنلار كادىرلارنىڭ يۆتكىلىشى ياكى ئاساس ساننى ئۆزگەرتىش قاتارلىق كەسىپلەرنى بېجىرگەندە، تۇرالغۇ ئۆي جامائەت فوندىنى باشقۇرۇش مەركىزىگە بارمىسىمۇ بولىدىكەن، ئالدى بىلەن رەقەملىك تونۇتۇش رەسمىيىتىنى بېجىرگەندىن كېيىن، كومپيۇتېر ئارقىلىقلا ئەڭ تېز سۈرئەتتە مۇناسىۋەتلىك ئىشلارنى بېجىرەلەيدىكەن.
</S>
<S ID=22146>
   ئۈرۈمچى شەھەرلىك تۇرالغۇ ئۆي جامائەت فوندىنى باشقۇرۇش مەركىزى ئۇچۇر بۆلۈمىنىڭ خىزمەتچىسىنىڭ دېيىشىچە، ھەر يىلى 6 – ئايدا تۇرالغۇ ئۆي جامائەت فوندىنىڭ تۈپ سانىنى ئۆزگەرتىش كەسپىنى بېجىرىدىغانلار كۆپ بولۇپ، بۇنىڭدىن كېيىن بۇ كەسىپلەرنى تور ئارقىلىق بېجىرگەندە ئىش ئۈنۈمىنى خېلىلا ئۆستۈرگىلى بولىدىكەن.
</S>
<S ID=22147>
   مۇخبىر بۇ مەركەزنىڭ تور مۇلازىمەت زالىدا تىزىملاتقاندىن كېيىن ئىش بېجىرىش تەرتىپى، شەخسلەر تۇرالغۇ ئۆي جامائەت فوندى ھېسابات ئۇچۇرى، جامائەت فوندى قەرز ھېساباتى، قەرز تەپسىلىي تىزىملىكى ۋە بۇرۇنقى قەرز ئۇچۇرلىرىنى تەكشۈرۈپ چىققان.
</S>
<S ID=22148>
ئۇنىڭدىن باشقا يەنە تۇرالغۇ ئۆي جامائەت فوندى قەرزىنى ھېسابلاش ئۈسكۈنىسىنى ئىشلىتىپ تەقلىدىي ھالدا جامائەت فوندى قەرز قايتۇرۇش سوممىسىنى ھېسابلاپ چىققان.
</S>
<S ID=22149>
   ئىگىلىنىشىچە، بۇنىڭدىن كېيىن ئۈرۈمچى شەھەرلىك تۇرالغۇ ئۆي جامائەت فوندىنى باشقۇرۇش مەركىزىنىڭ تور مۇلازىمەت زالى يەنە تۇرالغۇ ئۆي جامائەت فوندى ھەققىنى تاپشۇرغۇچى ئورۇنلار بىلەن ھەمكارلىشىپ، بۇ ئورۇنلارنىڭ پۇل تاپشۇرۇش كەسپىنى توردا بېجىرىشنى سىناق تەرىقىسىدە يولغا قويىدىكەن.
</S>
<S ID=22150>
(ئۆز خەۋىرىمىز)
</S>
</TEXT>
/BODY
/DOC