<DOC>
<DOCID>TIANSHAN.494430</DOCID>
<HEADER>
<CLASS>خەلقئارا</CLASS>
<DATE>2016-01-29 17:54:59</DATE>
</HEADER>
<BODY>
<HEADLINE>
<S ID=7796>
ئامېرىكا زۇڭتۇڭىنىڭ يېڭى ئاپتوموبىلى ‹‹ياۋايى ھايۋان››نىڭ سۈرەتلىرى ئاشكارىلاندى
</S>
</HEADLINE>
<TEXT>
<S ID=7797>
    خەلقئارا لىنىيەسى خەۋىرى: ئەنگلىيە «كۈندىلىك پوچتا گېزىتى»نىڭ 28-يانۋاردىكى خەۋىرىگە قارىغاندا، يېقىندا تاراتقۇلاردا ئامېرىكا زۇڭتۇڭىنىڭ يېڭى ئاپتوموبىلىنىڭ سۈرەتلىرى ئاشكارىلانغان.
</S>
<S ID=7798>
    ئىگىلىنىشىچە، بۇ ئاپتوموبىلنىڭ نامى «ياۋايى ھايۋان» بولۇپ، 2017-يىلى يانۋاردا ئامېرىكىنىڭ 45-نۆۋەتلىك زۇڭتۇڭى ۋەزىپىگە ئولتۇرغاندا ئىشلىتىلىشى مۇمكىن ئىكەن.
</S>
<S ID=7799>
نۆۋەتتە، بۇ ئاپتوموبىلغا ئالاقىدار ئۇچۇرلار مەخپىي بولسىمۇ، ئەمما سۈرەتلەردىن «كادىلاك»نىڭ ئەڭ يېڭى رادىياتور رېشاتكىسى بىلەن ئالدى چىراغ لايىھەسى ئىشلىتىلگەنلىكىنى كۆرۈۋالغىلى بولىدۇ.
</S>
<S ID=7800>
    بۇ يېڭى تىپتىكى ئاپتوموبىل قارا مەرۋايىت رەڭگىدە بولسىمۇ، ئەمما نۆۋەتتىكى تەكشۈرۈشتە ئاپتوموبىل نىقابلىنىپ، ئەڭ يېڭى ئىقتىدارلىرى پىنھان تۇتۇلغان.
</S>
<S ID=7801>
بۇ ئاپتوموبىلنى ياساشقا ئاق ساراي ئەمەلدارى نازارەتچىلىك قىلغان بولۇپ، رەسمىي نامى «زۇڭتۇڭ مەخسۇس ئاپتوموبىلى»، يەنە بىر نامى «مەپە 1-نومۇر» ئىكەن. نۆۋەتتە ئاپتوموبىل ياساش سودىگەرلىرى بۇنداق ئاپتوموبىلنى ياساپ باقمىغانلىقىنى بلىدۈرگەن.
</S>
<S ID=7802>
بۇنىڭدىن ئىلگىرى «گېنېرال» ئاپتوموبىل شىركىتى زۇڭتۇڭ مەخسۇس ئاپتوموبىلىدىن ئىككىنى ياسىغان.
</S>
<S ID=7803>
    ئاق سارايدا نۆۋەتتە 12 ئاپتوموبىلدىن تەركىب تاپقان ئاپتوموبىل ئەترىتى بار بولۇپ، ئۇلار دۇنيانىڭ ھەرقايسى جايلىرىدا زۇڭتۇڭنىڭ بىخەتەرلىكىنى قوغدايدۇ.
</S>
<S ID=7804>
ھەر بىر ئاپتوموبىلنىڭ قىممىتى 1 مىليون 500 مىڭ ئامېرىكا دوللىرى (9 مىليون 860 مىڭ يۈەن خەلق پۇلى)دىن تۆۋەن ئەمەس.
</S>
<S ID=7805>
يېڭى ئاپتوموبىلنىڭ سۈرىتىدىن ئايان بولۇشىچە، ئۇ ئاپتوموبىلدا «كادىلاك»نىڭ ئۇزۇن ماشىنا گەۋدىسى ئەكس ئەتكەن بولۇپ، ئىلگىرىكىگە ئىنتايىن ئوخشايدىكەن.
</S>
<S ID=7806>
    ئامېرىكا زۇڭتۇڭى ئاپتوموبىلىنىڭ سىرتقى قىياپىتى قارىماققا ئىنتايىن ئاددىي بولسىمۇ، ئەمما ئىچكى قۇرۇلمىسى كىشىنى ھەيران قالدۇرىدۇ.
</S>
<S ID=7807>
ئوباما نۆۋەتتە ئىشلىتىۋاتقان ئاپتوموبىلنىڭ ئېغىرلىقى سەككىز توننا كېلىدىغان بولۇپ، پۈتۈن گەۋدىسىدە قوغداش قەۋىتى بار.
</S>
<S ID=7808>
 ئاپتوموبىل ئىشىكىنىڭ قېلىنلىقى 20 سانتىمېتىردىن ئاشىدىغان بولۇپ، «بوئىن 747» تىپلىق يولۇچىلار ئايروپىلانىنىڭ ئىشىكى بىلەن ئوخشاش. 
</S>
<S ID=7809>
ئاپتوموبىل ئىچىدىكى بوشلۇقلار ئىنتايىن پۇختا بولۇپ، بىيو-خىمىيە قوراللىرىنىڭ ھۇجۇمىدىن مۇداپىئەلىنەلەيدۇ.
</S>
<S ID=7810>
يۈك-تاق ساندۇقىدا يەنە ئوكسېگېن بىلەن تەمىنلىگۈچ ئورنىتىلغان بولۇپ، ناۋادا سىرتتىكى ھاۋادا زەھەر بولۇپ قالسا، ئاپتوموبىل ئىچىنى ساپ ھاۋا بىلەن تولدۇرغىلى بولىدۇ. 
</S>
<S ID=7811>
    ئاپتوموبىلنىڭ بارلىق دېرىزىلىرىمۇ ئىنتايىن پۇختا بولۇپ، ئۇنى مىدىرلىتىش، چېقىش بەسىي مۈشكۈل، شوپۇر تەرەپتىكى بىر كۆزنەك ھەق تۆلەشكە قولايلىقلاشتۇرۇلغان، ئەمما يەنىلا ئوق ۋە پارتلاتقۇچتىن مۇداپىئەلىنەلەيدۇ.
</S>
<S ID=7812>
بالوننىڭ سىرتى كېۋلار تالاسى بىلەن قاپلانغان بولۇپ، بالوننىڭ پارتلاپ كېتىشىنىڭ ئالدىنى ئالالايدۇ.
</S>
<S ID=7813>
بالون پارتلاپ كەتكەن تەقدىردىمۇ، مېتال چاق چەمبىرى بىلەن ماشىنا داۋاملىق ماڭالايدۇ.
</S>
<S ID=7814>
ماي باكىنىڭ سىرتى ئوققا قارشى پولات تاختا بىلەن قاپلانغان بولۇپ، ئىچىدە ئالاھىدە كۆپۈكچە بار بولۇپ، بىۋاسىتە زەربىگە ئۇچرىغان تەقدىردىمۇ، ماي باكىنىڭ پارتلاپ كېتىشىنىڭ ئالدىنى ئالالايدۇ.
</S>
<S ID=7815>
    بۇنىڭدىن باشقا، ئوبامانىڭ ئاپتوموبىلىغا يەنە كېچىدە كۆرۈش ئاپپاراتى، GPS ئىز قوغلاپ تەكشۈرۈش ئۈسكۈنىسى، شۇنداقلا سۈنئىي ھەمراھ ئالاقە سىستېمىسى ئورنىتىلغان بولۇپ، خالىغان ۋاقىتتا زۇڭتۇڭ بىلەن بىۋاسىتە ئالاقىلاشقىلى بولىدۇ.
</S>
<S ID=7816>
 ئاپتوموبىلدا ھەتتا زۇڭتۇڭنىڭ قان تىپىغا ماس كېلىدىغان قانمۇ تەييارلانغان بولۇپ، بۇ ئارقىلىق جىددىي ئەھۋالغا تەييارلىق كۆرۈلگەن. 
</S>
<S ID=7817>
ئاپتوموبىلغا يەنە ئوت ئۆچۈرۈش ئۈسكۈنىسى، چاچما ئوقلۇق قورال، كېچىدە كۆرۈش ئەينىكى، شۇنداقلا ياش گازى چىقىرىش قۇرۇلمىسى قاتارلىقلار ئورنىتىلغان بولۇپ، ئاپتوموبىلدىكىلەرنىڭ قىيىنچىلىقلارنى بىرتەرەپ قىلىشىغا ياردەم بېرىدۇ.
</S>
<S ID=7818>
    نۆۋەتتە يېڭى تىپتىكى زۇڭتۇڭ ئاپتوموبىلىغا بۇ ئۈسكۈنىلەرنىڭ سەپلىنىدىغانلىقى ئېنىق ئەمەس.
</S>
<S ID=7819>
بەلكىم ھەممىسى سەپلىنىشى مۇمكىن، يا بولمىسا تېخنىكىسى ئىلگىرىكى زۇڭتۇڭ ئاپتوموبىللىرىنىڭكىدىنمۇ ئىلغار بولۇشى مۇمكىن.
</S>
</TEXT>
/BODY
/DOC