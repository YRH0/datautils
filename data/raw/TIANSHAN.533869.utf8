<DOC>
<DOCID>TIANSHAN.533869</DOCID>
<HEADER>
<CLASS>شىنجاڭ</CLASS>
<DATE>2016-07-11 11:54:22</DATE>
</HEADER>
<BODY>
<HEADLINE>
<S ID=32649>
شىنجاڭنىڭ ساياھەتچىلىكى بېسىق مەزگىلگە قەدەم قويدى
</S>
</HEADLINE>
<TEXT>
<S ID=32650>
شىنجاڭ مېۋە–چىۋە ۋە قوغۇن–تاۋۇز ئوخشىغان پەسىلگە كىردى
</S>
<S ID=32651>
   7 – ئاي شىنجاڭنىڭ ئەڭ گۈزەل مەزگىلى بولۇپ، تەبىئىي مەنزىرىسى، گۇمانىتارلىق مەنزىرىسى شۇنىڭدەك قويۇق خاسلىققا ئىگە مىللىي ئۆرپ – ئادەت مەنزىرىسى جۇڭگونىڭ ئىچى – سىرتىدىكى ساياھەتچىلەرنى كۆپلەپ جەلپ قىلدى. ساياھەتچىلىك شىنجاڭنىڭ ئىقتىسادىي، ئىجتىمائىي تەرەققىياتىدىكى يارقىن نۇقتىلارنىڭ بىرىگە، شۇنداقلا شىنجاڭنىڭ ئىناقلىقى، مۇقىملىقى، ئىتتىپاقلىقىدىن ئىبارەت ئوبرازىنى نامايان قىلىدىغان كۆزنەككە ئايلاندى.
</S>
<S ID=32652>
   مىللىي ئۆرپ – ئادەت مەدەنىيەت ساياھىتى كۆپ ئالقىشقا ئېرىشتى
</S>
<S ID=32653>
   خۇنەنلىك ساياھەتچى جاڭ شى ۋە ئۇنىڭ قىزى 6 – ئىيۇل چۈشتىن كېيىن تۇرپاندىن ئۈرۈمچىگە قايتىپ كېلىپلا شىنجاڭ خەلقئارا چوڭ بازارغا چاپتى. ئۇ ئەپسۇسلانغان ھالدا: قىزىمغا ئۆزى ياخشى كۆرىدىغان مىللىي قول ھۈنەر بۇيۇملىرىنى ئېلىپ بەردىم، ياستۇققا سېلىش ئۈچۈن ئۈستىقۇددۇس سېتىۋالدىم. سېتىۋالىدىغان نەرسە بەك كۆپكەن، شۇغىنىسى يۈك – تاقلىرىم بەك ئېشىپ كەتتى، دېدى. خەلقئارا چوڭ بازاردا، ساياھەتچىلەرنى ئېلىپ كەلگەن ساياھەت ئاپتوبۇسلىرى يېقىندىن بۇيان كۆپىيىپ كەتتى. شياڭگاڭدىن كەلگەن ساياھەتچى خۇاڭ خۈيجيې: نان، قۇرۇق ئۈزۈم، قوغۇن، كاۋاپقا ئېغىز تەگدىم، مىللىي ناخشا – ئۇسسۇللاردىن ھۇزۇرلاندىم، يەنە داپتىن بىرنى سېتىۋالدىم، بۇ قېتىمقى سەپىرىمدە ئارزۇيۇمغا يەتتىم، دېدى.
</S>
<S ID=32654>
   شىنجاڭ خەلقئارا چوڭ بازار مەدەنىيەت ساياھەتچىلىكى چەكلىك شىركىتى پىلان بۆلۈمىنىڭ دىرېكتورى يۈ ياجيې: بازىرىمىز ساياھەتچىلەرنى جەلپ قىلىشتا شىنجاڭدىكى ئاز سانلىق مىللەتلەرنىڭ خاس ناخشا – ئۇسسۇللىرىغا ئەھمىيەت بەردى، يەنە تۈركىيە داڭلىق يېمەكلىكلىرى مەيدانى، شۇنداقلا شىنجاڭ بويىچە ئەڭ چوڭ جۇڭگو تېبابىتى دورا ئۆسۈملۈكلىرى بازىرىنى قۇردى. مەرىكە زالىغا 500 دىن ئارتۇق مېھمان سىغىدۇ، يېقىندىن بۇيان مەرىكە زالىمىز مېھمانلار بىلەن لىق توشۇۋاتىدۇ، ۋەزىيەت مۇشۇنداق بولىدىغان بولسا، ھەر كۈنى كەچتە ئىككى مەيدان كېچىلىك ئۆتكۈزمىسەك بولمايدۇ، دېدى.
</S>
<S ID=32655>
   ‹‹شېرىن ساياھەت›› تېمىسىدىكى 13 – نۆۋەتلىك قومۇل قوغۇنى بايرىمى 9 – ئىيۇل قومۇلدىكى قوغۇن سەيلىگاھىدا ئۆتكۈزۈلدى. شىنجاڭنىڭ ئىچى – سىرتىدىكى ساياھەتچىلەر بىلەن چەت ئەللىك ساياھەتچىلەر قوغۇنلارغا ئېغىز تەگدى، قوغۇن يېيىش مۇسابىقىسىگە قاتناشتى، سەنئەت نومۇرلىرىدىن ھۇزۇرلاندى، يەرلىكنىڭ ئۆرپ – ئادەتلىرىدىن بەھرىلەندى. بايرامغا قاتناشقان ساياھەتچى 80 مىڭ ئادەم/ قېتىمغا يەتتى.
</S>
<S ID=32656>
قومۇل قوغۇنى بايرىمى ئاممىنى خۇشال قىلىپ، ئۇلارنى مەنپەئەتلەندۈرىدىغان كاتتا بايرام. بۇ بايرام 1993 – يىلىدىن تارتىپ، ھازىرغىچە 12 نۆۋەت ئۆتكۈزۈلدى، بۇ بايرام قوغۇننى ۋاسىتە قىلغان ھالدا دوستلارنى سەيلە – ساياھەت قىلىشقا، مەبلەغ سېلىشقا، ئىگىلىك تىكلەشكە جەلپ قىلىدىغان مەدەنىيەت ماركىسىغا ئايلاندى، شۇنداقلا ‹‹مەملىكىتىمىزدىكى ئەڭ جەلپكار ئون چوڭ كۇرسلۇق بايرام››نىڭ بىرىگە ئايلاندى.
</S>
<S ID=32657>
   ئىستىراھەت ساياھەتچىلىكى سىجىل قىزىدى
</S>
<S ID=32658>
   بۇ يىل تاڭزۇڭزا بايرىمىدىن باشلاپ، بايىنبۇلاق مەنزىرە رايونى ساياھەتنىڭ بېسىق مەزگىلىنى كۈتۈۋالدى، دۆلەت ئىچى – سىرتىدىكى ساياھەتچىلەر گۈزەل مەنزىرىلەرنى تاماشا قىلىش ئۈچۈن بۇ يەرگە بەس – بەستە كەلدى. خېجىڭ ناھىيەلىك ساياھەت ئىدارىسىنىڭ باشلىقى دۇڭ جىلياڭ مۇنداق دېدى: مەنزىرە رايونىمىز 5 – ئايدا 11 مىڭ 522 ئادەم/قېتىم ساياھەتچى، 6 – ئايدا 134 مىڭ 885 ئادەم/قېتىم ساياھەتچىنى كۈتۈۋالدى، بۇ بۇلتۇرقى ئوخشاش مەزگىلدىكىدىن ئايرىم – ئايرىم ھالدا %82.40 ۋە %16.15 ئاشتى؛ 7 – ئايدىمۇ ساياھەتچىلەر ئىلگىرىكىدەكلا كۆپ، دېدى.
</S>
<S ID=32659>
   جياڭشىدىن ساياھەتكە كەلگەن جاڭ خانىم تۇرپاننىڭ بۇيلۇق مەنزىرە رايونىدىكى ئانارگۈل ئارامگاھىدا ئۆزگىچە تائاملارغا ئېغىز تەگكەچ: بۇ ئارامگاھنىڭ مۇھىتى بەك ياخشىكەن، تەك ئاستىدا ئېسىل تائاملارنى يېگىلى، مىللىي ئۆرپ – ئادەتلەردىن ھۇزۇرلانغىلى، سەھرا مەنزىرىسىدىن بەھرىلەنگىلى بولىدىكەن، بۇنداق مەنزىرە ئىچكىرىدە ناھايىتى ئاز، دېدى. بۇ ئارامگاھنىڭ باش دىرېكتورى ۋېي دۇڭ مۇنداق دېدى: بۇ يىل كىرگەندىن بۇيان ھۆكۈمەت ئۆرۈك چېچىكى بايرىمى، ئۈجمە بايرىمى قاتارلىق بايراملارنى ئۆتكۈزۈپ، ساياھەت لىنىيەسى بىلەن ساياھەت مەھسۇلاتلىرىنى كۈچەپ ۋۇجۇدقا چىقاردى، بىزمۇ بۇنىڭدىن مەنپەئەتلەندۇق. ئۆتكەن يىللارغا سېلىشتۇرغاندا، بۇ يىل ساياھەتچىلەر %30 ئاشتى، كىرىمىمىزمۇ زور نىسبەتتە كۆپەيدى. ئۇنىڭ ئېيتىشىچە، ئۇ 2 مىليون 300 مىڭ يۈەن مەبلەغ سېلىپ، يېمەك – ئىچمەك، كۆڭۈل ئېچىش، مىللىي ئۆرپ – ئادەت، ياتاقنى بىر گەۋدە قىلغان سەھرا ئارامگاھىنى قۇرۇپتۇ ھەم شىنجاڭنىڭ ئىچى – سىرتىدىكى نۇرغۇن ساياھەتچىنى جەلپ قىپتۇ.
</S>
<S ID=32660>
   سۇجۇ يېزا ئىگىلىك ئىنستىتۇتىنىڭ پىروفېسسورى چېن خەيجۇڭ بۇ يىل 9 – قېتىم شىنجاڭغا ساياھەتكە كەپتۇ، ئۇ: چاغانتوقايدا ئوخشاش بولمىغان پەسىلدە ھەر خىل تاغ گۈلى ئېچىلىدۇ، ئۇنىڭ ئۈستىگە بۇلارنىڭ ئارىسىدىكى نۇرغۇن ئۆسۈملۈك ئالەمدە بىر، دېدى. چاغانتوقاي ناھىيەلىك ساياھەت ئىدارىسىنىڭ باشلىقى گو ۋېنمېي مۇنداق دېدى: بۇ يىل يازدا ھۆل – يېغىن كۆپ بولدى، تاغ گۈللىرىمۇ ناھايىتى ياخشى ئېچىلدى. 5 – ئايدىن بۇيان چاغانتوقايغا كەلگەن ساياھەتچى 90 مىڭ ئادەم / قېتىمغا يەتتى، كىرىمىمىز 27 مىليون يۈەندىن ئاشتى.
</S>
<S ID=32661>
   ساغلاملىق – كۈتۈنۈش ساياھىتى ئالقىشقا ئېرىشتى
</S>
<S ID=32662>
   9 – ئىيۇل ئەتىگەندە، شەخسىي ئاپتوموبىل بىلەن ساياھەت ئاپتوبۇسلىرى كۆكتوقاي مەنزىرە رايونىدىكى تاغ يولىدا قاتار تىزىلىپ كەتتى، يول بويىدىكى 3 – نومۇرلۇق كان ياتمىسى قاتارلىق مەنزىرە نۇقتىلىرى ساياھەتچىلەرنى رام قىلىۋالغانىدى. سائەت 8 بولماستىنلا، تەيۋەندىن كەلگەن 40 كىشىلىك ساياھەت ئۆمىكى ۋە خېبېيدىن كەلگەن 30 ساياھەت ئۆمىكى كۆكتوقاي مەنزىرە رايونىدىكى ياقۇتسايدا پىيادە سەيلە قىلىۋاتقانىدى.
</S>
<S ID=32663>
   تەيۋەنلىك ساياھەتچى جۇ جيايى مۇنداق دېدى: بۇ قېتىمقى سەپىرىم ھەقىقەتەن ئەرزىگۈدەك ساياھەت بولدى، بۇ يەردە رۇدا ئەۋرىشكىلىرىنى تېپىۋالدىم، شۇنداقلا تەبىئىي مەنزىرىدىن ھۇزۇرلاندىم. كۆكتوقاي مەنزىرە رايونى بۇ يىل يازدا، مەملىكىتىمىزنىڭ ساياھەت بازىرىغا ‹‹ساغلاملىق – كۈتۈنۈش ساياھىتى››نى نۇقتىلىق تونۇشتۇرۇپ، نۇرغۇن ساياھەتچىنى بۇ يەردە ئارام ئېلىشقا جەلپ قىلغان.
</S>
<S ID=32664>
   ئىگىلىنىشىچە، كۆكتوقاي مەنزىرە رايونى ‹‹گۆھەر›› ئىزدەش، تەبىئىي مەنزىرە سەيلىسى، ئىلمىي تەكشۈرۈش، پىيادە سۈرەتكە تارتىش، ساياھەت بۇيۇمى قاتارلىق ساياھەت مەھسۇلاتلىرى ۋە لىنىيەلىرى بىلەن ساياھەتچىلەرنىڭ ساياھەت ئېھتىياجىنى قاندۇرالايدىكەن.
</S>
<S ID=32665>
   شىنجاڭ ‹‹يۈەنفاڭ›› ساياھەتچىلىك چەكلىك شىركىتىنىڭ مۇئاۋىن دىرېكتورى خۇ يەنلى مۇنداق دېدى: مەنزىرە رايونىدىكى ئەسلىھەلەرنىڭ تولۇقلىنىشى ۋە مۇلازىمەت سۈپىتىنىڭ ياخشىلىنىشىغا ئەگىشىپ، 6 – ئايدىن بۇيان ساياھەتچىلەر تېز كۆپەيدى، ئارام كۈنلىرىدە بىر كۈندىكى ساياھەتچى 5000 ئادەم/قېتىمدىن ئاشتى.
</S>
<S ID=32666>
   ھازىر گۈزەل شىنجاڭ ساياھەتنىڭ گۈللىنىش ھالىتىگە كىرىپ، ساياھەتچىلەرنى كۈتۈۋېلىشقا تەييار بولدى.
</S>
<S ID=32667>
   (جيا چۈنشيا، جاڭ ياپىڭ، ياڭ جيې، خۇ جىنلياڭ، جۇ خەيشيا، ۋاڭ شېڭخۇ، دۈەن سۇسۇلار خەۋىرى)
</S>
</TEXT>
/BODY
/DOC