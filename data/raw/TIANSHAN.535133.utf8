<DOC>
<DOCID>TIANSHAN.535133</DOCID>
<HEADER>
<CLASS>شىنجاڭ</CLASS>
<DATE>2016-07-18 10:15:17</DATE>
</HEADER>
<BODY>
<HEADLINE>
<S ID=33502>
تۇردىنىڭ ئاتىلىق مېھرىگە جاۋاب قايتۇرۇش ئۈچۈن ئىسمىنى «لى بىڭ»گە ئۆزگەرتكەنلىكى توردا قوللاشقا ئېرىشتى
</S>
</HEADLINE>
<TEXT>
<S ID=33503>
  ياڭ جيې، ئىختىيارىي مۇخبىرلىرىمىز ۋاڭ گوچۈن، ساۋ سۇڭشۇاڭ خەۋەر قىلىدۇ: 28 - ئىيۇن ئاۋات ناھىيەسى غورۇچۆل بازىرىنىڭ خۇاڭگۇڭ كەنتىگە بېرىپ، لى جىنمىڭ ئائىلىسىنى قايتا زىيارەت قىلدۇق. بۇ يىل ئاپرېلدا گېزىتىمىزدە لى جىنمىڭ ۋە ئۇنىڭ بېقىۋالغان ئوغلى تۇردىغا ئالاقىدار ئىشلار خەۋەر قىلىنغاندىن كېيىن، ئۇلارنىڭ ھېكايىسى تەڭرىتاغنىڭ جەنۇبى ۋە شىمالىغا تېز تارقالدى.
</S>
<S ID=33504>
　　1997 - يىلى سىچۈەندىن شىنجاڭغا ئىشلىگىلى كەلگەن لى جىنمىڭ ئۇيغۇر يېتىم بالا تۇردىنى بېقىۋالدى. ئون نەچچە يىلدىن بۇيان، ئۇلار بىر - بىرىگە يۆلەك بولۇپ، مىللەت ۋە قانداشلىقتىن ھالقىپ، كىشىلەر ئارىسىدىكى يۈكسەك مېھىر - مۇھەببەتنى نامايان قىلدى. يېقىندا تۇردى يېڭى نوپۇس دەپتىرى ۋە كىملىك بىجىرىپ، لى جىنمىڭنىڭ ئاتىلىق مېھرىگە جاۋاب قايتۇرۇش ئۈچۈن ئۇنىڭ فامىلىسىنى قوللىنىپ، ئىسمىنى رەسمىي لى بىڭغا ئۆزگەرتتى.
</S>
<S ID=33505>
　　− ئۆتكەن ھەپتە لى جىنمىڭ بىلەن ئوغلى كېلىپ، ئۆزلىرىنىڭ جۇڭگو كوممۇنىستىك پارتىيەسىگە كىرىش ئويىنى ئېيتتى. ئۇلارنىڭ ئىدىيەۋى ئەھۋالىنى ئىگىلىگەندىن كېيىن، كەنت پارتىيە ياچېيكىسى يىغىنىدا مۇزاكىرە قىلىپ، ئۇلارنىڭ پارتىيەگە كىرىش ئاكتىپلىرىدىن بولۇشىنى بىردەك ماقۇللىدۇق. ئۇلارنىڭ تېخىمۇ كۆپ كىشىنىڭ مىللەتلەر ئىتتىپاقلىقىغا پايدىلىق ئىشلارنى قىلىپ، مىللەتلەر ئىتتىپاقلىقى ئۈلگىلىرىدىن بولۇشىغا تۈرتكە بولۇشىنى ئۈمىد قىلىمىز، − دېدى ئاقسۇ ۋىلايەتلىك ئاممىۋى مۇناسىۋەت تەتقىقات ئورنىدىن خۇاڭگۇڭ كەنتىگە چۈشكەن خىزمەت گۇرۇپپىسىنىڭ باشلىقى ۋاڭ ۋېي.
</S>
<S ID=33506>
　　خۇاڭگۇڭ كەنت پارتىيە ياچېيكىسىنىڭ شۇجىسى مۇھەببەت ئابلەت مۇنداق دېدى: ياچېيكىمىز يېقىندا كۆپ قېتىم پارتىيە ئەزالىرى يىغىنى ئېچىپ، لى جىنمىڭ ئاتا - بالىنىڭ تەسىرلىك ئىش ئىزلىرىنى يەتكۈزۈپ ۋە ئۆگىنىپ، ھەر مىللەت ئارىسىدىكى ئالاقە، ئالماشتۇرۇش، ئارىلىشىشنى كۈچەيتمەكچى بولدۇق.
</S>
<S ID=33507>
　　ئۇقۇشىمىزچە، لى جىنمىڭ ئاتا - بالىنىڭ ھېكايىسىنى كەنتكە چۈشكەن خىزمەت گۇرۇپپىسى ئائىلىلەرگە كىرىپ ئەھۋال ئىگىلىگەندە بىلگەن ئىكەن.. غورۇچۆل بازارلىق پارتكوم ئۇلارنىڭ ئەھۋالى ۋە تەلىپىنى ئىگىلىگەندىن كېيىن، ئەڭ بالدۇر غورۇچۆل بازارلىق ساقچىخانا، ئارال شەھىرى، ئونسۇ ناھىيەسى قاتارلىق جايلار بىلەن ماسلىشىپ، لى جىنمىڭغا نوپۇس بېجىرىپ بېرىش ۋە تۇردىنىڭ ئىسمىنى لى بىڭغا ئۆزگەرتىش قاتارلىق ئىشلارغا ياردەم قىلدى. غورۇچۆل بازىرى لى جىنمىڭ ئاتا - بالىنىڭ قىيىنچىلىقنىڭ ئېغىر ئىكەنلىكىنى كۆزدە تۇتۇپ، ئۇلارغا 60 كىۋادرات مېتىرلىق ئەمىن ئۆي سېلىپ بەرمەكچى، شۇنداقلا ئالاقىدار تارماقلار بىلەن ئالاقىلىشىپ، لى بىڭغا خىزمەت تېپىپ بەرمەكچى بولدى. ھازىر ئاقسۇدىكى بىر شوپۇرلۇق مەكتىپى لى بىڭغا ھەقسىز ئۆگىنىپ، پىراۋا ئېلىش پۇرسىتى يارىتىپ بەردى. لى بىڭ پىراۋا ئالغاندىن كېيىن، شوپۇرلۇق مەكتىپىدە خىزمەت قىلىدۇ، ئۇلارنىڭ ئەمىن ئۆيى ھازىر سېلىنىۋاتىدۇ.
</S>
<S ID=33508>
　　لى جىنمىڭ ئاتا - بالىنىڭ ھېكايىسى «ئاۋات يېنىمىزدا» ئۈندىدار ئاممىۋى سۇپىسىدا ئېلان قىلىنغاندىن كېيىن، نۇرغۇن تورداشلار لى جىنمىڭنىڭ تۇردىنى 18 يىل خالىس بېقىپ تەربىيەلىگەنلىكىنى تەرىپلەپ، تۇردىنىڭ ئاتىسىنىڭ مېھرىگە جاۋاب قايتۇرۇپ ئىسمىنى لى بىڭغا ئۆزگەرتكەنلىكىگە ئاپىرىن ئوقۇدى. «شىنلاڭ» مىكرو بىلوگىدىكى «خەيرلىك سەھەر ئۈرۈمچى» ناملىق تورداش باھا بېرىپ: «بۇ خەۋەرنى كۆرۈپ كۆڭلۈم ئىللىپ قالدى، ئۇلار ھەممىسى ئاقكۆڭۈل كىشىلەر ئىكەن» دېدى. «ياخشى كىشى بولايلى A» ناملىق تورداش باھا بېرىپ: «لى جىنمىڭ ئاتا - بالا ئىككىڭلار ياخشى كىشىلەردىن ئىكەنسىلەر، سىلەر جەزمەن ياخشى تۇرمۇشقا ئېرىشىسىلەر، غەيرەت قىلىڭلار!» دېدى.
</S>
<S ID=33509>
　　− تۇنجى قېتىم لى بىڭغا تېلېفون ئۇرۇپ، ئۇنىڭ سىچۇەن شىۋىسىدە شۇنداق ئۆلچەملىك سۆزلەيدىغانلىقىنى ئاڭلاپ كۆزلىرىمدىن ياش ئەگىدى، قانداشلىق مۇناسىۋىتىدىن ھالقىغان بۇ ئاتا - بالىلىق مۇھەببەتتىن جۇڭخۇا مىللىتىنىڭ ئىسىل ئەنئەنىسى نامايان بولدى، بۇ ھال كىشىنى تەسىرلەندۈرىدۇ، − دېدى ئاۋات ناھىيەلىك پارتكوم تاشقى تەشۋىقات ئىشخانىسىنىڭ كادىرى دۇ جاۋ.
</S>
<S ID=33510>
　　ئاپتونوم رايون بويىچە مىللەتلەر ئىتتىپاقلىقى - تەرەققىياتىدىكى ئىلغار كومپارتىيە ئەزاسى، ئاۋات ناھىيە بەشئېرىق بازىرى كۆنچىسۇڭ كەنتىنىڭ دوختۇرى زاڭ شۇۋۇ ئۈندىدار دوستلار چەمبىرىكىدە باھا بېرىپ: «لى جىنمىڭ ئاتا - بالا ئارىسىدا قانداشلىق مۇناسىۋىتى بولمىسىمۇ، بىر - بىرىگە تۇغقاندەك كۆيۈنگەن؛ ئۇلار ئېغىر بېسىم ئاستىدىمۇ بىر - بىرىگە يار - يۆلەك بولۇپ، بىر - بىرىدىن ئايرىلماي كىشىلەرنى قايىل قىلغان؛ لى جىنمىڭ گەرچە ئۆز ئاتىسى بولمىسىمۇ، ئوغلى تۇردىغا ئۆز ئاتىسىدىنمۇ بەكرەك كۆيۈنگەن» دېدى.
</S>
</TEXT>
/BODY
/DOC