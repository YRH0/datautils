<DOC>
<DOCID>TIANSHAN.526796</DOCID>
<HEADER>
<CLASS>شىنجاڭ</CLASS>
<DATE>2016-06-06 11:18:24</DATE>
</HEADER>
<BODY>
<HEADLINE>
<S ID=29715>
ئالتاي ۋىلايىتى دۆلەت ئېكولوگىيە فۇنكسىيەلىك رايونى قۇرۇلۇشىنى زور كۈچ بىلەن ئىلگىرى سۈردى
</S>
</HEADLINE>
<TEXT>
<S ID=29716>
   جاۋ جىيۈن خەۋەر قىلىدۇ: ئاپتونوم رايونلۇق خەلق قۇرۇلتىيى دائىمىي كومىتېتىنىڭ مۇدىرى نەيىم ياسىن گۇرۇپپا باشلىقلىقىدىكى 2016 – يىللىق تەڭرىتاغ مۇھىت ئاسراش سەپىرى بويىچە قانۇن ئىجراسىنى تەكشۈرۈش گۇرۇپپىسىنىڭ 1 – گۇرۇپپىسى 2 – ئىيۇندىن 4 – ئىيۇنغىچە ئالتاي ۋىلايىتىنىڭ ئالتاي شەھىرى، كۆكتوقاي ناھىيەسى ۋە ئىشلەپچىقىرىش – قۇرۇلۇش بىڭتۈەنى 10 – شىسىنىڭ بېيتۈن شەھىرىنى تەكشۈردى.
</S>
<S ID=29717>
   2 – ئىيۇن قانۇن ئىجراسىنى تەكشۈرۈش گۇرۇپپىسىدىكىلەر ئالتاي شەھىرىدە ئالتاي شەھەرلىك پاسكىنا سۇنى بىر تەرەپ قىلىش زاۋۇتى ۋە شەھەرنىڭ پاسكىنا سۇنى چىقىرىۋېتىش تۇرۇبا تورىنى كېڭەيتىش قۇرۇلۇشى، شۇنداقلا پاسكىنا سۇدىن قايتا پايدىلىنىش قۇرۇلۇشىنى تەكشۈردى. ئىگىلىشىمچە، ئالتاي شەھىرىنىڭ پاسكىنا سۇنى چىقىرىۋېتىش تۇرۇبا تورىنى كېڭەيتىش قۇرۇلۇشى شۇنداقلا پاسكىنا سۇدىن قايتا پايدىلىنىش قۇرۇلۇشى تۈرىگە جەمئىي 99 مىليون 700 مىڭ يۈەن مەبلەغ سېلىنىپ، يېڭىدىن 5 مىليون 190 مىڭ كۇب مېتىرلىق ئوتتۇراھال سۇ ئامبىرى ياسالغان، بۇ سۇ ئامبىرى ئالتاي شەھىرىدىكى پۈتكۈل پاسكىنا سۇنى بىر تەرەپ قىلىش سىستېمىسىنىڭ ئاخىرقى قىسمىغا جايلاشقان بولۇپ، بۇ سۇ ئامبىرى يەنە پاسكىنا سۇ بىر تەرەپ قىلىنىپ ئۆلچەمگە يەتكۈزۈلگەندىن كېيىن مەركەزلىك ساقلىنىدىغان ئامبار ئىكەن. بۇ سۇ ئامبىرىغا يىغىلغان سۇ ئەتراپتىكى تاغلارنى كۆكەرتىشكە ئىشلىتىلگەندىن كېيىن، ئالتاي شەھىرىدىكى پاسكىنا سۇنى بىۋاسىتە قىران دەرياسىغا ئاقتۇرۇۋېتىش تارىخىغا خاتىمە بېرىلىپ، قىران دەرياسىنىڭ سۇ سۈپىتى ئۈنۈملۈك قوغدالغان ھەم تۆۋەن ئېقىندىكى ئادەم ۋە چارۋىلارنىڭ ئىچىدىغان سۇ سۈپىتى ياخشىلانغان.
</S>
<S ID=29718>
   ئالتاي ۋىلايىتىنىڭ ۋالىيسى تالقات ئۇيسۇن تونۇشتۇرۇپ مۇنداق دېدى: يېقىنقى يىللاردىن بۇيان ئالتاي ۋىلايىتى ئېكولوگىيەلىك مۇھىتنى ياخشىلاشنى ئالدىنقى ئورۇنغا قويۇپ، ۋىلايەتلىك پارتكومنىڭ شۇجىسى مۇدىر بولغان ئېكولوگىيەلىك مۇھىتنى ياخشىلاش كومىتېتى قۇرۇپ، كۆپ تەرەپ تەڭ تۇتۇش قىلىدىغان مۇھىت ئاسراش خىزمىتىدە چىڭ تۇرۇپ، ئېكولوگىيە قۇرۇلۇشىنى كۈچەيتىپ، مۇھىت قانۇنىنى ئىجرا قىلىشنى چىڭىتىپ، مۇھىتقا بولغان نازارەتچىلىكنى ئىزچىل كۈچەيتىپ، تەشۋىق – تەربىيەنى چوڭقۇرلاشتۇرۇپ، ئاممىنىڭ مۇھىت ئاسراش ئېڭىنى ئۆستۈردى. بۇلتۇر ئالتاي ۋىلايىتىنىڭ مەركەزلەشتۈرۈلگەن ئىچىملىك سۇ مەنبەسىدىكى سۇ سۈپىتىنىڭ ئۆلچەمگە يېتىش نىسبىتى %100 بولدى، ۋىلايەتنىڭ ھاۋا سۈپىتى ياخشى بولغان كۈن سانى مەملىكەت بويىچە ئىككىنچى ئورۇندا تۇردى.
</S>
<S ID=29719>
   3 – ئىيۇن چۈشتىن بۇرۇن نەيىم ياسىن ئالتاي ۋىلايىتىنىڭ دوكلاتىنى ئاڭلىغاندىن كېيىن، ئالتاي ۋىلايىتىنىڭ ئېكولوگىيەلىك مۇھىتنى قوغداش جەھەتتىكى خىزمەتلىرى ۋە قولغا كەلتۈرگەن نەتىجىلىرىنى مۇئەييەنلەشتۈردى. ئالتاي ۋىلايىتىنىڭ ئېكولوگىيە مەدەنىيلىكى قۇرۇلۇشىنىڭ مۇھىملىقى، تەخىرسىزلىكىگە بولغان تونۇشىنى يەنىمۇ ئۆستۈرۈپ، مۇھىت ئاسراش قانۇن – نىزاملىرىنى ئومۇميۈزلۈك ئىجرا قىلىشىنى ئۈمىد قىلدى.
</S>
</TEXT>
/BODY
/DOC