<DOC>
<DOCID>TIANSHAN.552957</DOCID>
<HEADER>
<CLASS>شىنجاڭ</CLASS>
<DATE>2016-09-26 12:34:22</DATE>
</HEADER>
<BODY>
<HEADLINE>
<S ID=50636>
شىنجاڭنىڭ توقۇمىچىلىق، كىيىم–كېچەك ماركىسى ئەتلەس
</S>
</HEADLINE>
<TEXT>
<S ID=50637>
  سادىق ئىمىر
</S>
<S ID=50638>
   بۇ نۆۋەتلىك جۇڭگو ئاسىيا – ياۋروپا كۆرگەزمىسىدە، دۆلەت ئىنتېرنېت تور ئۇچۇرى ئىشخانىسىنىڭ يېتەكچىلىكى، شىنجاڭ ئىنتېرنېت تور ئۇچۇرى ئىشخانىسى، ئاپتونوم رايونلۇق توقۇمىچىلىق، كىيىم – كېچەك كەسپىنى تەرەققىي قىلدۇرۇپ، ئىشقا ئورۇنلاشتۇرۇش خىزمىتىگە تۈرتكە بولۇش رەھبەرلىك گۇرۇپپىسى ئىشخانىسىنىڭ باشقۇرۇشىدا ‹‹ئەتلەس مەدەنىيىتى بايرىمى›› ئۆتكۈزۈلدى.
</S>
<S ID=50639>
شىنجاڭ خەلقئارا كۆرگەزمە مەركىزىنىڭ 10 – كۆرگەزمە سارىيىدا ‹‹ئەتلەس مەدەنىيىتى بايرىمى››نىڭ يۈرۈشلۈك پائالىيىتىنىڭ مۇھىم مەزمۇنلىرىدىن بىرى بولغان ‹‹ئەتلەس تەڭرىتاغدىن چىقىدۇ›› كۆرگەزمىسى دۆلەت ئىچى – سىرتىدىن كەلگەن نۇرغۇن سودىگەرنى جەلپ قىلدى.
</S>
<S ID=50640>
بۇ يەردە ئەنئەنىۋى ئەتلەس توقۇش مەشغۇلاتى ۋە ئۆزگىچىلىككە ئىگە ئەتلەس مەھسۇلاتلىرى مەركەزلىك كۆرگەزمە قىلىندى.
</S>
<S ID=50641>
خوتەن شەھىرىنىڭ جىيا يېزىسىدىن كەلگەن 62 ياشلىق 5 – ئەۋلاد ئەتلەس توقۇش ۋارىسى ئەمەر ئەلى نەق مەيداندا جۇڭگو ۋە چەت ئەللىك سودىگەرلەرگە ئەنئەنىۋى ئەتلەس توقۇش ھۈنىرىنى كۆرسەتتى.
</S>
<S ID=50642>
   ‹‹ئەتلەس تەڭرىتاغدىن چىقىدۇ›› كۆرگەزمە پائالىيىتىدە، مەملىكەتكە يۈزلەنگەن 2 – نۆۋەتلىك ئەتلەس مەھسۇلاتلىرىدا يېڭىلىق يارىتىش مۇسابىقىسى ئۆتكۈزۈلدى، ئاپتونوم رايونىمىز ئىچى – سىرتىدىكى 600دىن ئارتۇق لايىھەلىگۈچى 140 نەچچە يۈرۈش، 1300 خىل يېڭىلىق يارىتىلغان ئەتلەس مەھسۇلاتى لايىھەسىنى مۇسابىقىگە قاتناشتۇردى.
</S>
<S ID=50643>
21    – سېنتەبىر چۈشتىن كېيىن ئۆتكۈزۈلگەن ئەتلەسچىلىك تەرەققىيات مۇنبىرىدە، دۆلەت ئىچى – سىرتىدىن كەلگەن توقۇمىچىلىق مۇتەخەسسىسلىرى، ئالىملار، داڭلىق كىيىم – كېچەك لايىھەلىگۈچىلەر، ئالاقىدار كارخانىلارنىڭ ۋەكىللىرى، ئەلئارا قول ھۈنەر – سەنئىتى ۋارىسلىرى قاتارلىقلار ‹‹ۋارىسلىق قىلىش، يېڭىلىق يارىتىش، دەرىجىسىنى ئۆستۈرۈش›› باش تېمىسىنى چۆرىدەپ، ئەتلەس مەدەنىيىتىگە ۋارىسلىق قىلىش ۋە ئۇنىڭدا يېڭىلىق يارىتىش، ئەتلەس كەسپىنىڭ دەرىجىسىنى ئۆستۈرۈش ۋە ئۆزگەرتىش، ئەتلەس مەدەنىيىتىگە توردا يېتەكچىلىك قىلىش ۋە جەنۇبىي شىنجاڭنىڭ ئىشقا ئورۇنلاشتۇرۇش قۇرۇلۇشى قاتارلىق جەھەتلەردە مۇھاكىمە يۈرگۈزۈپ، ئەتلەسنىڭ خەلقئارادىكى تونۇلۇش دەرىجىسىنى ئۆستۈردى.
</S>
<S ID=50644>
   مۇنبەردە ئاساسىي تېمىدا سۆز قىلغۇچى، قەشقەر كوناشەھەر ناھىيەسىدىن كەلگەن دېھقان مەريەم ناسىر ئاچا – سىڭىللىرى بىلەن بىرلىكتە كىيىم – كېچەك ھەمكارلىق كوپىراتىپى قۇرۇپ، ئائىلىۋى تىككۈچىلىك دۇكىنىنى مەخسۇس ئەتلەس كىيىم – كېچەكلەرنى تىكىدىغان كارخانىغا ئايلاندۇرغان.
</S>
<S ID=50645>
ئۇ بۇلتۇر 5 – ئايدا قانات يايدۇرۇلغان ‹‹قاراقۇرۇمدا جۇلالانغان ئەتلەس›› تور مەدەنىيىتى پائالىيىتىدە، مەملىكىتىمىزدىكى داڭلىق كىيىم – كېچەك لايىھەلەش ئۇستىلىرى، تىككۈچىلەر بىلەن بىرلىكتە ئەتلەس مەھسۇلاتلىرىدا يېڭىلىق يارىتىش مۇسابىقىسىگە قاتنىشىپ، مۇنەۋۋەر لايىھەلەش مۇكاپاتىغا ئېرىشكەن.
</S>
<S ID=50646>
ھازىر مەريەم ناسىرنىڭ كىيىم – كېچەك ھەمكارلىق كوپىراتىپىنىڭ ئىشخانا كۆلىمى ئىلگىرىكى 80 كىۋادرات مېتىردىن 300 كىۋادرات مېتىرغا كېڭەيگەن، ئىشچى – خىزمەتچىسى 15تىن 65كە كۆپەيگەن.
</S>
<S ID=50647>
   ئۆزبېكىستانلىق ئەتلەس كىيىم – كېچەك لايىھەلىگۈچى ئېلىننا مۇنداق دېدى: ئۆزبېكىستاننىڭ ئەتلەس بوياش، توقۇش ھۈنەر – سەنئىتى شىنجاڭنىڭكىگە ئوخشىشىپ كېتىدۇ، شىنجاڭنىڭ ئەتلىسىنى بەك ياقتۇرىمەن، بۇ قېتىمقى مۇنبەردە ھەمكارلىشىش پۇرسىتىگە ئېرىشىشنى ئۈمىد قىلىمەن.
</S>
<S ID=50648>
   خوتەن شەھىرىنىڭ جىيا يېزىسىدىن كەلگەن، شىنجاڭ خەلقئارا كۆرگەزمە مەركىزىنىڭ 4 – ۋە 9 – كۆرگەزمە سارىيىدا ئىككى كۆرگەزمە ئورنى تەسىس قىلغان شىنجاڭ ‹‹ئىقلىم›› خەلقئارا سودا چەكلىك شىركىتىنىڭ باش دىرېكتورى مۇھەممەتيۈسۈپ يۇنۇس مۇنداق دېدى: بىز ئەتلەس توقۇش ھۈنەر – سەنئىتىدە يېڭىلىق يارىتىش يولىدا ئىزدىنىۋاتىمىز، ھازىر ئەتلەسنىڭ خام ماتېرىيالى بولغان يىپەك ۋە بوياقنىڭ ئېسىلىنى ئىشلىتىپ، ئەتلەس توقۇلۇپ بولغاندىن كېيىن 110 سېلسىيە گىرادۇسلۇق دەزمالدىن ئۆتكۈزۈپ، ئەتلەسنى تۈزلەپ، سىلىقلاپ، سۇدا يۇيسىمۇ پۈرلەشمەيدىغان، كىرىشمەيدىغان ھەم پارقىراق قىلدۇق.
</S>
<S ID=50649>
ھازىر كارخانىمىزدا يەنە ئەتلەستىن شىلەپە، گالىستۇك، شارپا، سومكا، ھەميان قاتارلىق بۇيۇملارنى ئىشلەپچىقىرىۋاتىمىز.
</S>
<S ID=50650>
   تونۇشتۇرۇلۇشىچە، ‹‹ئەتلەس مەدەنىيىتى بايرىمى›› مەزگىلىدە، ئەتلەس باش تېما قىلىنغان ‹‹ئەتلەس تەڭرىتاغدىن چىقىدۇ›› كۆرگەزمىسىدىن سىرت، ئەتلەسچىلىك تەرەققىياتى مۇنبىرى، يېڭىلىق يارىتىلغان ئەتلەس مەھسۇلاتلىرى كۆرگەزمىسى، ئەتلەس مودا كىيىم – كېچەكلىرىنى ئېلان قىلىش يىغىنى قاتارلىق يۈرۈشلۈك پائالىيەتلەر ئۆتكۈزۈلۈپ، مەملىكەت ۋە دۇنياغا شىنجاڭنىڭ كۆپ مەنبەلىك، جۇش ئۇرۇپ راۋاجلىنىۋاتقان ئۆزگىچە مەدەنىيىتى تەشۋىق قىلىنىدىكەن، شۇنداقلا شىنجاڭنىڭ ئەنئەنىۋى توقۇمىچىلىق، كىيىم – كېچەك كەسپىنىڭ تەرەققىياتى مەملىكەتكە، دۇنياغا تونۇشتۇرۇلىدىكەن.
</S>
<S ID=50651>
‏
</S>
</TEXT>
/BODY
/DOC