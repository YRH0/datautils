<DOC>
<DOCID>TIANSHAN.552679</DOCID>
<HEADER>
<CLASS>شىنجاڭ</CLASS>
<DATE>2016-09-25 11:37:35</DATE>
</HEADER>
<BODY>
<HEADLINE>
<S ID=50363>
كۆرگەزمىدە نامايان بولغان «گۈزەللىك»
</S>
</HEADLINE>
<TEXT>
<S ID=50364>
  مۇيەسسەر ئاباھامىت
</S>
<S ID=50365>
   5-نۆۋەتلىك جۇڭگو_ئاسىيا-ياۋروپا كۆرگەزمىسىگە دۆلەت ئىچى ۋە سىرتىدىن كەلگەن نۇرغۇن گىرىم مەھسۇلاتلىرى شىركەتلىرى قاتناشقان بولۇپ، شىنجاڭدىكى خانىم -قىزلارنىڭ گۈزەللىكى ئۈچۈن تىنماي ئىزدىنىپ، شىنجاڭلىقلارنىڭ تېرە ئالاھىدىلىكى بويىچە ئاتا-بوۋىلىرىمىز ئۇزاق يىللاردىن بۇيان ئىشلىتىپ گۈزەللىكىنى نامايان قىلىپ كەلگەن يەرلىك رېتسىپلارنى خام ئەشيا قىلىپ، ئۆز ئالدىغا ماركا يارىتىپ، كارخانا قۇرۇپ، شىنجاڭنىڭ ئۆز ئالدىغا گىرىم ئىشلىيەلمەسلىكتەك تارىخىغا خاتىمە بەرگەن ئاپتونوم رايونىمىزدىكى يەرلىك گىرىم بۇيۇم كارخانىلىرىمۇ بۇ قېتىمقى خەلقئار سەھنىدە ئۆز ئالاھىدىلىكلىرىنى ئۆزگىچە نامايان قىلدى.
</S>
<S ID=50366>
كۆرگەزمە ئەھلى كورېيە، مالايشىيا، تۈركىيە ۋە دىيارىمىزدا ئىشلەنگەن گىرىم بۇيۇملىرىنى نەق مەيداندا سىناش، كۆرۈش ھەم سېلىشتۇرۇش ئارقىلىق شىنجاڭدىكى ماركىلىق گىرىم بۇيۇملىرىغا بولغان چۈشۈنچىسى ھەم ھۆرمىتى ئاشتى.
</S>
<S ID=50367>
   كۆرگەزمە مەركىزى 12-زالغا كىرىشكىلا سول تەرەپتە ناھايىتى چىرايلىق زىننەتلەنگەن «چىن نۇرى» ماركىسى كىشىلەرنىڭ دىققىتىنى تارتاتتى، چۈنكى چىننۇرى بىيو پەن-تېخنىكا چەكلىك شىركىتى شىنجاڭدا بىردىنبىر ئۆزلىرى خام ئەشيا ئۆستۈرۈش، مەھسۇلاتنى تەتقىق قىلىپ ئىشلەپچىقىرىش، سېتىش ۋە تەربىيەلەش مۇلازىمىتىنى بىر گەۋدە قىلغان كەسىپلەشكەن گىرىم بۇيۇملىرى ۋە كۈندىلىك تۇرمۇش بۇيۇملىرى كارخانىسى بولۇپ، بۇ ماركىنى تونۇمايدىغان ھەم بۇ ماركىنى ئىشلەتمىگەن شىنجاڭلىق ناھايىتى ئاز ئىدى.
</S>
<S ID=50368>
بۇ ئورۇندا «چىن نۇرى» شىركىتى گۈزەللىك مەسلىھەتچىسى مۇنەۋۋەر مۇئەللىم نەق مەيداندا گىرىم قىلىپ، خانىم-قىزلارنىڭ گىرىم قىلىش جەريانىدا يولۇققان مەسىلىلىرىگە جاۋاب بېرىۋاتاتتى، خېرىدارلار نەق مەيداندا سىناپ، ئۆزلىرىگە ماس كېلىدىغان گىرىم ۋە ھەر خىل يۇيۇش بۇيۇملىرىنى سېتىۋالدى.
</S>
<S ID=50369>
خېرىدارلار ئىچىدە ئۇيغۇرلارغا قارىغاندا قېرىنداش مىللەتلەر ۋە چەت ئەللىكلەر كۆپ ئىدى. شىنجاڭدىكى گىرىمچىلىك ساھەسىنىڭ «سەركىسى» بولغان «چىن نۇرى» بىيو پەن-تېخنىكا چەكلىك مەسئۇلىيەت شىركىتى مەملىكىتىمىز ۋە چەت ئەللەردە ئۆتكۈزۈلگەن نۇرغۇن يەرمەنكىلەرگە قاتنىشىپ ئەمەلىي تەجرىبە توپلىغان ھەم ھەر قايسى جەھەتلەردىن پىشىپ يېتىلگەچكە، بۇ قېتىمقى خەلقئارا سەھنىگە ناھايىتى تولۇق تەييارلىق بىلەن قاتناشقانىدى.
</S>
<S ID=50370>
بۇ قېتىم پاكىستاندىن كەلگەن سودىگەرلەر ۋەكىلى ئۇلارنىڭ گىرىملىرىگە قىزىقىپ، مەخسۇس ئۇلارنىڭ زاۋۇتىنى كۆرۈپ، ئىشەنچلىك ھالدا ئۆزلىرىگە رەڭلىك گىرىم ئىشلىتىش ئۈچۈن ئۇلار بىلەن توختاملاشتى.
</S>
<S ID=50371>
مالايشىيادىن كەلگەن سودىگەرلەر ۋەكىللىرى بۇ كارخانىنىڭ شوخلا پىگمېنتىدىن ئىشلەنگەن لەۋ سۇرۇقلىرىنى ئىنتايىن ياخشى كۆردى ھەم مال سېتىۋىلىش توختامى ئىمزالىدى.
</S>
<S ID=50372>
ئىچكىرى ئۆلكىدىن كەلگەن خۇيزۇلار ئۇلارنىڭ چىش پاستىسىغا، خەنزۇلار ئۇلارنىڭ ئوسمىخان قاش قەلىمى ھەم لاكلىرىغا قىزىقىپ، شىنجاڭ قىزلىرىنىڭ قاپ قارا قاش ھەم قويۇق ئۇزۇن كىرپىكلىرىنىڭ سېھرىنى بىلىپ، بۇ مەھسۇلاتلارنى ئۆز دىيارىدا سېتىشنى قارار قىلدى.
</S>
<S ID=50373>
   شىنجاڭ «ئالتۇن گۆھەر» خەلقئارا سودا چەكلىك شىركىتىمۇ ئۆزلىرى تەتقىق قىلىپ بازارغا سالغان «ئالتۇن گۆھەر» دېڭىز جانلىقلىرى يۈرۈشلۈك گىرىم بۇيۇملىرىنى كۆرگەزمىگە قاتناشتۇرۇپ، ئويلاپ باقمىغان ئۈنۈملەرگە ئېرىشتى.
</S>
<S ID=50374>
ئۆز خەلقىنى باھاسى مۇۋاپىق، سۈپەتلىك ماللار بىلەن تەمىنلەشنى ئۆزىگە بىردىنبىر تىجارەت نىشانى قىلغان گۆھەر خانىم 13 يىل بۇ ساھەدە ئۈزلۈكسىز ئىزدىنىپ، رايونىمىزنىڭ ھاۋا كېلىماتىنىڭ قۇرغاق، شاماللىق، تېمپىراتۇرا پەرقى چوڭ، تۆت پەسىل ئايرىمىسى ئېنىقلىقى، خەلقىمىزنىڭ قوي-كالا گۆشىنى كۆپ ئىستېمال قىلىدىغان ئالاھىدىلىكىگە ئاساسەن، بەدەننىڭ كىسلاتالىقى يۇقىرى، ئاقسىل، سۇ تەركىبى تۆۋەن بولۇش مەسىلىلىرىنى ھەل قىلىش ئۈچۈن «دېڭىز جانلىقلىرى»نى خام ئەشيا قىلىپ ئىشلەپ بازارغا سالغان «ئالتۇن گۆھەر» گىرىم بۇيۇملىرى شىنجاڭ تەۋەسىدىكى خانىم-قىزلارنىڭ تېرىسىگە ئىنتايىن ماس كېلىپ، ئۇلار مۇۋاپىق باھادا يۇقىرى ئۈنۈمگە ئېرىشىپ، بۇ كارخانىدىن ئىنتايىن سۆيۈنگەنىدى.
</S>
<S ID=50375>
گۆھەر خانىم شىنجاڭدىكى ھەم ئوتتۇرا ئاسىيادىكى يەرلىك ئورۇنلار ئۆتكۈزگەن يەرمەنكىلەرگە قاتناشقان بولسىمۇ، جۇڭگو_ئاسىيا-ياۋروپا كۆرگەزمىسىگە قاتنىشىپ باقمىغانىدى.
</S>
<S ID=50376>
بۇ قېتىم تۇنجى قېتىم دىيارىمىزدىكى چوڭ كۆلەملىك كۆرگەزمىگە قاتنىشىپ خەلقئارا سەھنىلەردىكى خېلى كۆپ گىرىم ئىشلەپچىقىرىش شىركەتلىرى بىلەن ئۆز ئارا ئۆگىنىش، كەمچىلىكلىرىنى تولۇقلاش ھەم ئۆزىنى شىنجاڭ بازىرىدىلا ئەمەس، ئىچكىرى ئۆلكە ھەم چەت ئەللەرگىمۇ تونۇشتۇرۇش پۇرسىتىگە ئېرىشتى.
</S>
<S ID=50377>
«ئالتۇن گۆھەر»نىڭ مەھسۇلاتلىرى ئۇيغۇر بازارلىرىغىلا چۈشۈپ قالماستىن، قوشنا ئەللەرنىڭ ھاۋا كېلىماتى، ئۇ يەردە ياشايدىغان قازاق، موڭغۇل، قىزغىز، ئۆزبېك قاتارلىق نۇرغۇن مىللەتلەرنىڭ يىمەك-ئىچمەك ئالاھىدىلىكى ئۇيغۇرلار بىلەن كۆپ پەرقلەنمىگەچكە، ئۇلار بۇ گىرىم بۇيۇملىرىنىڭ ئۆزلىرىگىمۇ ئىنتايىن ماس كېلىدىغانلىقىنى ھېس قىلىپ، باھاسى مۇۋاپىق، ئورالما قاپلىرى ئىنتايىن كۆركەم بولغان «ئالتۇن گۆھەر» مەھسۇلاتلىرىنىڭ ئۆز يۇرتلىرىدا بازار تېپىشىغا كۆزى يەتكەن ئوتتۇرا ئاسىيالىق سودىگەرلەر ۋەكىللىرى «ئالتۇن گۆھەر» بىلەن توختاملاشتى.
</S>
<S ID=50378>
گۆھەر خانىم دىيارىمىزدىكى خەلقئارالىق چوڭ سەھنىگە تۇنجى قېتىم قاتنىشىپلا نۇرغۇن ئەمەلىي بىلىملەرگە ئېرىشتى.
</S>
<S ID=50379>
   شىنجاڭ «ئىپار» بىيو پەن-تېخنىكا چەكلىك مەسئۇلىيەت شىركىتى ئۇزاق يىل ئۇيغۇر دورىگەرلىكى بىلەن شۇغۇللىنىپ، ئەكىس تەسىرى يوق، ساغلاملىق بۇيۇملىرىنى ئىشلەپ، دۆلەت ھالقىپ خەلقئارا تەكشۈرۈشىدىن شەرتسىز ئۆتۈپ، ياۋروپا ئەللىرىدە بازار تاپقان.
</S>
<S ID=50380>
ئۇلار ئۇزاق يىللىق ئەمەلىي تەجرىبىسى ئاساسىدا يېقىنقى ئىككى يىلدىن بۇيان، گىرىم بۇيۇملىرىنى گۈزەللىك ئۈچۈنلا خىزمەت قىلدۇرۇش ئەمەس، كىشىلەرنىڭ ساغلام ھەم گۈزەل بولۇش ئارزۇسىغا تەڭ يېتىش مەقسىتىدە، يەرلىك چۆپلەردىن ئادەم تېرىسىگە پايدىلىق ماددىلارنى سۈزۈپ چىقىپ، چەت ئەلنىڭ ئىلغار گىرىم ئىشلەش تېخنىكىسىدىن پايدىلىنىپ، خەلقئارا ئۆلچەمدە ئۆز دىيارىمىزدا توققۇز خىل گىرىم بۇيۇملىرى ئىشلەپ ئالدى بىلەن خەلقئارا بازارغا سېلىپ ياۋروپادا ياخشى باھاغا ئېرىشكەنىدى.
</S>
<S ID=50381>
بۇ يىل 2-ئايدىن باشلاپ، ياخشى مەھسۇلاتتىن دىيارىمىز خەلقلىرىنىمۇ تەڭ بەھرىمەن قىلىش مەقسىتىدە شىنجاڭ بازىرىغا كىردى.
</S>
<S ID=50382>
مەھسۇلاتلىرىنىڭ تونۇلۇشىنى ئىلگىرى سۈرۈپ، ئىچكىرى ئۆلكە بازارلىرىغىمۇ يۈرۈش قىلىش مەقسىتىدە كۆرگەزمىگە قاتناشتى.
</S>
<S ID=50383>
ئويلىغاندەك بۇ مەھسۇلات ئىچكىرى ئۆلكىلەردىن كەلگەنلەرنىڭ دىققەت- ئىتىبارىنى تارتتى.
</S>
<S ID=50384>
ئۇلار شىنجاڭدا گىرىم ساھەسىدە خەلقئارا ئۆلچەمنى چىقىش قىلغان، زىيانسىز، دورىلىق قىممىتىگە ئىگە، «يېشىل مەھسۇلات»لىق گىرىم بۇيۇملىرى ئىشلەپچىقىرىدىغان تېخنىكىلىق زاۋۇت ۋە يۇقىرى سەۋىيەدىكى ئىقتىساسلىقلار قوشۇنىنى كۆرۈپ، شىنجاڭنىڭ يېقىنقى يىللاردىن بۇيانقى تەرەققىياتىغا قايىل بولدى.
</S>
<S ID=50385>
بىر شىركەت «ئىپار» ماركىسىدىكى گىرىم بۇيۇملىرىنى ئىچكىرى ئۆلكىلەردىكى چوڭ سودا سارايلارغا سېلىش مەقسىتىدە ئۇلار بىلەن ھەمكارلىق توختامى تۈزدى.
</S>
<S ID=50386>
   «گۈزەللىك» ئۈچۈن يېڭىلىقلارنى يارىتىۋاتقان شىنجاڭدىكى گىرىم شىركەتلىرى بۇ قېتىمقى كۆرگەزمىدە بازار تېپىپلا قالماي، ھەر قايسىسى ئۆز ئالاھىدىلىكلىرى ھەم ئارتۇقچىلىقلىرى بىلەن خەلقئارا سەھنىدە ئۆزىنى كۆرسىتىپ، شىنجاڭنىڭ گىرىم ساھەسىنىڭ ئىناۋىتىنى يۇقىرى كۆتۈردى.
</S>
</TEXT>
/BODY
/DOC