<DOC>
<DOCID>TIANSHAN.523712</DOCID>
<HEADER>
<CLASS>خەلقئارا</CLASS>
<DATE>2016-05-18 13:08:30</DATE>
</HEADER>
<BODY>
<HEADLINE>
<S ID=28291>
پەلەستىنلىك مۇساپىرلار يۇرتىغا قايتىشنى كۈتمەكتە
</S>
</HEADLINE>
<TEXT>
<S ID=28292>
   82 ياشلىق پەلەستىنلىك بوۋاي موسېباخ خانىيېخنىڭ يۈزىدىكى چوڭقۇر قورۇقلارغا ئۇنىڭ يۇرتنى سېغىنىش ھەسرىتى سىڭىپ كەتكەن. موسېباخ خانىيېخ 1948 – يىلى ئائىلىسىدىكىلەر بىلەن بىللە ئۇرۇشتىن قېچىپ غەززەگە كەلگەن. ئۇلار بىر نەچچە كۈندىن كېيىنلا يۇرتىغا قايتىشنى ئويلىغان بولسىمۇ، ئويلىمىغان يەردىن غەززەدە 68 يىل تۇرۇپ قالغان. ھازىر خانىيېخ 50 نەچچە نەۋرىسى بىلەن بىللە غەززە شەھىرىدىكى غەربىي شاتى مۇساپىرلار لاگېرىدا تۇرۇۋاتىدۇ. بۇ نۇرغۇن مۇساپىرلار لاگېرىغا ئوخشاش يۇندىلار ئېقىپ تۇرغان، قىستاڭچىلىققا تولغان جاي.
</S>
<S ID=28293>
   خانىيېخ ئەسلەپ مۇنداق دېدى: دادام بېلىقچى ئىدى، بىز دادامنىڭ كېمىسىگە ئولتۇرۇپ ئوتتۇرا دېڭىز ئارقىلىق غەززەگە پاناھلىنىشقا كەلدۇق. كېمە غەززە پورتىغا يېتىپ كەلگەندىن كېيىن، كىشىلەر بىزگە بىر چېدىر بەردى، شۇنىڭ بىلەن مۇساپىرلىق تۇرمۇشىمىز باشلاندى.
</S>
<S ID=28294>
   بوۋاي مۇنداق دېدى: مۇساپىرلار لاگېرىدا شۇنچە ئۇزاق يىل ياشايدىغانلىقىمنى ئويلاپمۇ باقمىغانىدىم، لېكىن تەقدىرىمنى ئۆزگەرتىشكە ئامالسىزمەن، پەقەت كۈتتۈم، يەنە كۈتتۈم، يۇرتۇمغا قايتىدىغان كۈننى كۈتتۈم.
</S>
<S ID=28295>
   نۇرغۇن پەلەستىنلىك مۇساپىرلارغا ئوخشاش، خانىيېخمۇ مۇساپىرلار لاگېرىدا ئۆسۈپ يېتىلدى، خوتۇن ئېلىپ پەرزەنتلىك بولدى، لېكىن يۇرتىغا قايتىش ئۈمىدىدىن پەقەتلا ۋاز كەچمىدى. ئۇ يەردىلا بەداشقان قۇرۇپ ئولتۇرغان ئوغۇل – قىز نەۋرىلىرىگە قارىغىنىچە قىزىق چايدىن ئوتلاپ قويۇپ مۇنداق دېدى: مېنىڭ تۆت ئوغلۇم، بەش قىزىم، 50 نەچچە نەۋرەم بار. مەن ئىزچىل ھالدا بالىلىرىمغا كۈنلەرنىڭ بىرىدە يۇرتىمىزغا چوقۇم قايتىمىز، دەپ كەلدىم.
</S>
<S ID=28296>
   1948 – يىلى ئىسرائىلىيە دۆلىتى قۇرۇلغانلىقى جاكارلاندى، 1 – قېتىملىق ئوتتۇرا شەرق ئۇرۇشى باشلاندى. پەلەستىن مەركىزىي ئىستاتىستكا ئىدارىسىنىڭ سانلىق مەلۇماتىدا كۆرسىتىلىشىچە، ئەينى يىلى تەخمىنەن 950 مىڭ پەلەستىنلىك خانىيېخقا ئوخشاش يۇرتىدىن ئايرىلىپ مۇساپىر بولۇشقا مەجبۇر بولغان، بۇ، ئەينى يىلىدىكى پەلەستىن نوپۇسىنىڭ %66ىنى ئىگىلەيدۇ. پەلەستىن ئىسرائىلىيە دۆلىتى قۇرۇلغانلىقى جاكارلانغان 5 – ئاينىڭ 15 – كۈنىنى ‹‹ئاپەت كۈنى›› دەپ ئاتىغان.
</S>
<S ID=28297>
   بۇ پەلەستىنلىك مۇساپىرلارنىڭ كۆپ قىسمى ھازىر غەززە رايونى، ئىئوردان دەرياسىنىڭ غەربىي قىرغىقى، ئىئوردانىيە، سۇرىيە ۋە لىۋان قاتارلىق دۆلەتلەردە ئولتۇراقلاشقان بولۇپ، سانى 5 مىليوندىن ئاشىدۇ. بۇنىڭدىن سىرت يەنە 2 مىليوندىن ئارتۇق تىزىمغا ئالدۇرمىغان پەلەستىنلىك مۇساپىر ياۋروپا، ئامېرىكا ۋە باشقا ئەرەب دۆلەتلىرىدە ياشىماقتا.
</S>
<S ID=28298>
   زور تۈركۈمدىكى پەلەستىنلىك مۇساپىرلارنىڭ ئاساسىي تۇرمۇش مەسىلىسىنى ھەل قىلىش ئۈچۈن، ب د ت يىغىنى ئەينى يىللىرى مۇناسىۋەتلىك قارار ماقۇللاپ، بىر تەرەپتىن، پەلەستىنلىك مۇساپىرلارنى قۇتقۇزىدىغان مەخسۇس ئاپپارات تەسىس قىلىپ، خەلقئارادىكى پىدائىيلار تەشكىلاتلىرى بىلەن ماسلىشىپ مۇساپىرلارنى جىددىي ياردەم بىلەن تەمىنلىدى، يەنە بىر تەرەپتىن، يۇرتىغا قايتىشنى ئارزۇ قىلىدىغان مۇساپىرلارنى تېزدىن يۇرتىغا قايتۇرۇش، يۇرتىغا قايتماسلىقنى قارار قىلغان مۇساپىرلارنىڭ مال – مۈلۈك زىيىنىنى تۆلەپ بېرىشنى جاكارلىدى. لېكىن مۇساپىرلارنى يۇرتىغا قايتۇرۇش تىرىشچانلىقى ئاخىرىدا نەتىجىسىز قالدى.
</S>
<S ID=28299>
   70 يىلغا يېقىن ۋاقىتتا پەلەستىن، ئىسرائىلىيە مەسىلىسى خۇددى كونا كېسەلگە ئوخشاش سەللىمازا ساقايمىدى، مۇساپىرلار مەسىلىسى مۇشۇ كونا كېسەلنىڭ يىلتىزلىرىدىن بىرى بولۇپ قالدى. كۆپ قىسىم مۇساپىرلار ئەينى يىللىرى يۇرتىدىن ئايرىلغاندا ئالدىراشلىقتىن كىيىملىرى ۋە ئۆيىنىڭ ئاچقۇچىنىلا ئېلىۋالغانىدى، بۇ ئاچقۇچ ئۇلارنىڭ يۇرتى بىلەن بولغان بىردىنبىر رىشتىسى بولۇپ قالدى.
</S>
<S ID=28300>
   غەززە رايونىدىكى مۇساپىرلار مەسىلىسى مۇتەخەسسىسى خۇسام ئەھمەد مۇنداق دېدى: مۇساپىرلار مەسىلىسى پەلەستىن – ئىسرائىلىيە توقۇنۇشىنىڭ يادروسىنىڭ بىرى، ئەگەر مۇساپىرلار مەسىلىسى ئادىل، جايىدا ھەل قىلىنمىسا، پەلەستىن – ئىسرائىلىيە مەسىلىسىنى ھەل قىلىشتا ئۈمىد يوق.
</S>
<S ID=28301>
   ئۇ مۇنداق دېدى: مۇساپىرلار لاگېرى نامراتلىق ۋە ناھەقچىلىقنىڭ باشقىچە ئاتىلىشى. مۇساپىرلار لاگېرىدا نوپۇس تېز كۆپىيىۋاتىدۇ، كۆپ قىسىم مۇساپىرلار خەلقئارا ياردەمگە تايىنىپ ياشاۋاتىدۇ. مېنىڭچە، مۇساپىرلار كىرىزىسى ئادىل ھەل قىلىنمىسا، تىنچلىق ئەمەلگە ئاشمايدۇ.
</S>
<S ID=28302>
   ئەھمەدنىڭ سۆزى خانىيېخ ئائىلىسىنىڭ تۇرمۇش كارتىنىسى. خانىيېخ مۇنداق دېدى: مەن ئۆمۈر بويى نامراتلىقتا ئۆتتۈم، ھازىر ئەۋلادلىرىممۇ نامراتلىقتىن قۇتۇلالمايۋاتىدۇ. نامراتلىق ۋە سەرگەردانلىق ئۆزئارا باغلىنىشلىق بولىدىكەن.
</S>
<S ID=28303>
شىنخۇا ئاگېنتلىقى
</S>
<S ID=28304>
‏
</S>
</TEXT>
/BODY
/DOC