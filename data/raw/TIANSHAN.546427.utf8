<DOC>
<DOCID>TIANSHAN.546427</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-02 11:40:20</DATE>
</HEADER>
<BODY>
<HEADLINE>
<S ID=45232>
پەيزاۋات قوغۇنىدىن ئېچىلغان بېيىش يولى
</S>
</HEADLINE>
<TEXT>
<S ID=45233>
    پەيزاۋات قوغۇنى پەيزاۋات ناھىيەسىنىڭ داڭلىق مەھسۇلاتلىرىدىن بىرى، شۇنداقلا پەيزاۋات دېھقانلىرىنىڭ بېيىش يولىدىكى ‹‹تىللا تۆكۈلىدىغان دەرىخى››.
</S>
<S ID=45234>
يېقىنقى يىللاردىن بۇيان قوغۇندىن مول ھوسۇل ئېلىپ، مەملىكىتىمىزنىڭ جاي – جايلىرىدىكى مېۋە بازارلىرىنى ئاۋاتلاشتۇرۇپ كېلىۋاتقان پەيزاۋات خەلقى بۇ يىلمۇ قوغۇندىن مول ھوسۇل ئالدى، قوغۇن سېتىپ ھەميېنى ‹‹تومپايغان›› دېھقانلارنىڭ ھاردۇقى چىقتى.
</S>
<S ID=45235>
    پەيزاۋات ناھىيەسىنىڭ يېرى شورلۇق بولغاچقا، قوغۇن تېرىشقا باب كېلىدۇ.
</S>
<S ID=45236>
پەيزاۋات قوغۇنى تەملىك ھەم ئۇزاق ساقلىغىلى بولۇشتەك ئالاھىدىلىككە ئىگە بولغاچقا، ئېلىمىزنىڭ جاي – جايلىرىدا، ھەتتا چەت ئەللەردىمۇ قارشى ئېلىنماقتا.
</S>
<S ID=45237>
ناھىيەدىكى ئالاقىدار تارماقلارنىڭ پەيزاۋات قوغۇنىنى كۆلەملەشتۈرۈشى، سورتىنى يېڭىلىشى، بازار ئېچىشقا كۈچىشى ۋە قوغۇن ماركىسىنى تەشۋىق قىلىشى نەتىجىسىدە، ھازىر پەيزاۋات قوغۇنى بازار تېپىپ، دېھقانلارنىڭ كىرىمى يىلسېرى ئېشىپ، نامراتلىقتىن قۇتۇلۇش قەدىمى تېزلەشتى.
</S>
<S ID=45238>
    پەيزاۋات ناھىيەلىك پارتكوم، خەلق ھۆكۈمىتى 2001 – يىلىدىن باشلاپ پەيزاۋات قوغۇنىنى كۆلەملەشتۈرۈش ۋە ماركا يارىتىشقا تۇتۇش قىلدى.
</S>
<S ID=45239>
مەخسۇس قوغۇنچىلار جەمئىيىتى قۇرۇپ، قوغۇنچىلىقنىڭ تەشكىللىك تەرەققىياتىنى ئىلگىرى سۈردى.
</S>
<S ID=45240>
2005 – يىلىدىن باشلاپ يىلدا ‹‹قوغۇن بايرىمى›› ئۆتكۈزۈپ، پەيزاۋات قوغۇنىنى تەشۋىق قىلىش پائالىيىتى ئېلىپ باردى.
</S>
<S ID=45241>
قوغۇنچىلار جەمئىيىتىدىكىلەرنىڭ تەشەببۇسى بىلەن دۆلەت يولىغا يېقىن غولتوغراق يېزىسىدا ناھىيەلىك قوغۇن بازىرى قۇرۇلدى.
</S>
<S ID=45242>
بازاردا تەسىس قىلىنغان 300دىن ئارتۇق يايما ئورنى دېھقانلارنىڭ قوغۇندىن قىلىدىغان كىرىمىنىڭ ئېشىشىغا تۈرتكە بولدى.
</S>
<S ID=45243>
    8 – ئايدا پەيزاۋاتتا قوغۇنلار تازا مەي باغلاپ پىشىپ، قوغۇن بازىرى باشقىچىلا جانلىنىپ كېتىدۇ.
</S>
<S ID=45244>
ناھىيە بۇ يىلمۇ يىللاردىكىدەك ئىچكىرى ئۆلكە، شەھەرلەردىن كەلگەن قوغۇن سودىگەرلىرىنى كۈتۈۋالدى.
</S>
<S ID=45245>
پەيزاۋات قوغۇنىنى ئىچكىرى ئۆلكىلەردە سېتىپ پايدىسىنى كۆرگەن قوغۇن سودىگەرلىرى بۇ يىل يىللاردىكىدىن خېلى بۇرۇنلا پەيزاۋات ناھىيەسىگە كېلىۋالغانىدى.
</S>
<S ID=45246>
بۇ يىل پەيزاۋات قوغۇنلىرى ھېچقانداق تەبىئىي ئاپەتنىڭ تەسىرىگە ئۇچرىماي، دېھقانلارنىڭ تۈجۈپىلەپ پەرۋىش قىلىشى نەتىجىسىدە كۆڭۈلدىكىدەك ھوسۇل بەردى.
</S>
<S ID=45247>
باھاسىمۇ يۇقىرى بولۇپ، دېھقانلار ئوبدانلا نەپ ئالدى. قوغۇنچىلار جەمئىيىتى قوغۇن سورتىغا قاراپ باھاسىنى بېكىتىپ، باشقىلارنىڭ باھانى قالايمىقانلاشتۇرۇشىنىڭ ئالدىنى ئالدى.
</S>
<S ID=45248>
    ناھىيەنىڭ قوغۇن تېرىلغۇ كۆلىمى بۇ يىل بۇلتۇرقىدىن %25 كۆپىيىپ، ئومۇمىي تېرىلغۇ كۆلىمى 44 مىڭ مودىن ئاشتى، قوغۇن ھوسۇلىنىڭ 127 مىڭ توننىغا يېتىشى مۆلچەرلەندى.
</S>
<S ID=45249>
پەيزاۋات قوغۇنىنىڭ ئىچكىرى ئۆلكە، شەھەرلەرگە توشۇلۇش مىقدارىنىڭ ئېشىشى بىلەن دېھقانلارنىڭ ئىقتىسادىي كىرىمى ئېشىپلا قالماي، پەيزاۋات قوغۇنى شىنجاڭ بىلەن ئىچكىرى ئۆلكە، شەھەرلەر ئارىسىدىكى مەدەنىيەت ئالماشتۇرۇش، دوستلۇق ۋە چۈشىنىشنى ئىلگىرى سۈرۈشنىڭ ۋاسىتىسى بولۇپ قالدى.
</S>
<S ID=45250>
    غولتوغراق يېزىسىنىڭ قازانكۆل كەنتىدىكى مۇھەممەت ئېزىز بۇ يىل 15 مو يېرىگە قوغۇن تېرىغانىدى، ئۇ يازلىق قوغۇنلىرىنى سېتىپ 5600 يۈەن كىرىم قىلدى، ھازىر ئۇنىڭ ‹‹قارا كۆسەي››لىرى پىشتى.
</S>
<S ID=45251>
ئۇ ئۇزاق ساقلىغىلى بولىدىغان بۇ قوغۇنلىرىنىڭ ھەممىسىنى يازدىلا سېتىپ چىقىرىۋەتمەي، بىرەر مو يەرنىڭ قوغۇنىنى گەمىدە ساقلاپ، چاغان مەزگىلىدە سېتىشنى پىلانلاپ قويدى.
</S>
<S ID=45252>
ئۇ مۇنداق دېدى: ھازىر تېخنىكىلىق ھالقىلار يېڭىلىنىپ، قوغۇن تېرىشمۇ ئاسانلاشتى.
</S>
<S ID=45253>
ھازىر ھۆكۈمەت مەخسۇس قوغۇن بازىرى قۇرۇپ بەردى.
</S>
<S ID=45254>
تېرىغان قوغۇنلىرىمىزنى ساتالماسلىقتىن ئەنسىرىمەيدىغان بولدۇق. پارتىيە، ھۆكۈمەتنىڭ نەپ يەتكۈزۈش سىياسەتلىرىدىن ئىلھاملىنىپ قوغۇن تېرىلغۇ كۆلىمىنى كېڭەيتتۇق، قوغۇندىن قىلىدىغان كىرىمىمىز يىلسېرى ئاشتى.
</S>
<S ID=45255>
    پەيزاۋات ناھىيەلىك قوغۇنچىلار جەمئىيىتىنىڭ پەخرىي باشلىقى ۋە باش مەسلىھەتچىسى زىكرى زۇنۇن مۇنداق دېدى: پەيزاۋات قوغۇنلىرىنىڭ قەنت ماددىسى يۇقىرى، بىز قوغۇنلارنىڭ سۈپىتىنى تېخىمۇ ئۆستۈرۈپ، بازار ئېھتىياجىغا لايىقلاشتۇرۇش ئۈچۈن يەرلىك ئوغۇتنى كۆپرەك ئىشلەتتۇق.
</S>
<S ID=45256>
بۇنىڭ بىلەن قوغۇننىڭ سۈپىتى تېخىمۇ ياخشىلاندى، باھاسى يىلمۇ يىل ئۆستى، ئىچكىرى ئۆلكە، شەھەرلەرگە كۆپلەپ توشۇلىدىغان بولدى.
</S>
<S ID=45257>
ھازىر دېھقانلار ھەر مو قوغۇنلۇقىدىن ئوتتۇرىچە 3000 يۈەندىن ئارتۇق كىرىم قىلالايدىغان بولدى.
</S>
<S ID=45258>
‏    
</S>
</TEXT>
/BODY
/DOC