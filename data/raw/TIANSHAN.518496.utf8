<DOC>
<DOCID>TIANSHAN.518496</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-04-19 15:45:37</DATE>
</HEADER>
<BODY>
<HEADLINE>
<S ID=25881>
چېچەك بەزمىسى ئوت بېشى يېزىسىدىكىلەرنىڭ كىرىمىنى ئاشۇرۇشىغا تۈرتكە بولدى
</S>
</HEADLINE>
<TEXT>
<S ID=25882>
    ئابدۇسالام نىياز خەۋەر قىلىدۇ: ئۇچتۇرپان ناھىيەسىنىڭ ئوتبېشى يېزىسى ئۆرۈكلۈك كەنتىدە يېقىندا ئۆتكۈزۈلگەن چېچەك بەزمىسى ھەرقايسى جايلاردىن كەلگەن ساياھەتچىلەرنى جەلپ قىلدى. دېھقانلار كاۋاپ، ئۆپكە – ھېسىپ، پولۇ، پوشكال ۋە پىشۇرۇقلار بىلەن ساياھەتچىلەرنى تەمىنلىسە، كىچىك پۇقراۋى كارخانىلار، يەرلىك قول ھۈنەرۋەنلەر ۋە دېھقانلار ھەمكارلىق كوپىراتىپلىرىنىڭ يايما ئورنىدا دېھقان كارخانىچىلار ئۆز قولى بىلەن تۈجۈپىلەپ ئىشلەپچىقارغان ئۆرۈك، ياڭاق، چىلان، جىگدە، جىغان، زىرىقتىن ئىشلەنگەن دورىلىق ۋە ئوزۇقلۇق قىممىتى يۇقىرى مەھسۇلاتلارنى بازارغا سالغانىدى.
</S>
<S ID=25883>
   ‹‹نۇربىيە›› مىللىي قول ھۈنەر بۇيۇملىرى كارخانىسى ‹‹چېچەك بايرىمى››غا 20 نەچچە خىل قول ھۈنەر بۇيۇمىنى كۆرگەزمە قىلىپ سېتىشقا ئەكەلگەن بولۇپ، بۇ قېتىمقى بايرام ئۇلار ئۈچۈن مەھسۇلاتلىرىنى تەشۋىق قىلىشتىكى ياخشى بىر سەھنە بولدى. ئوتبېشى يېزىسىنىڭ باشئاقما كەنتىدىكى تۆگە باقمىچىلىقى قىلىدىغان ھەسەن سىدىق بايرام مەزگىلىدە ئۆزىنىڭ ئۆرۈكلۈك بېغىدا تۆگە بىلەن سۈرەتكە چۈشۈش ۋە تۆگىگە مىنىپ سەيلە قىلىش مۇلازىمىتىنى يولغا قويغان بولۇپ، بىر كۈندىلا 2000 يۈەندىن ئارتۇق كىرىم قىلدى. بايرام مەزگىلىدە چىرايلىق بېزەلگەن، ئۇلاغ قېتىلغان 70 نەچچە بېزەك ھارۋا پائالىيەت لىنىيەسىدە توختىماي ئايلىنىپ ساياھەتچىلەرنى توشۇدى. ئوتبېشى يېزىسىنىڭ قۇشتاغ كەنتىدىكى مۇھەممەت ئەلى ئىككى بېزەك ھارۋىسى بىلەن بىر سائەت ئىچىدە 80 ساياھەتچىنى مەنزىلگە يەتكۈزۈپ قويۇپ، 400 يۈەندىن ئارتۇق پۇل تاپتى. ئۇ مۇنداق دېدى: بۇنداق بايراملارنىڭ داۋاملىق ئۆتكۈزۈلۈپ تۇرۇشىنىڭ بىزگە ھەقىقەتەن پايدىسى بار ئىكەن، مەن دەسلەپتە ئۇلاغ ھارۋىسى بىلەنمۇ پۇل تاپقىلى بولارمۇ، دەپ ئويلاپتىكەنمەن، ئازراقمۇ مەبلەغ سالماي، ئۆيىمىزدە بار نەرسىلەر بىلەنمۇ پۇل تاپقىلى بولىدىغانلىقىنى ئەمدى ھېس قىلدىم.
</S>
<S ID=25884>
‏
</S>
</TEXT>
/BODY
/DOC