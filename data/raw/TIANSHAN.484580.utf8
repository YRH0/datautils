<DOC>
<DOCID>TIANSHAN.484580</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-01-02 14:03:20</DATE>
</HEADER>
<BODY>
<HEADLINE>
<S ID=83>
تىرىشچان بىر جۈپلەر
</S>
</HEADLINE>
<TEXT>
<S ID=84>
ئابلىمىت ئابلىز، ئامانگۈل ئىسلام
</S>
<S ID=85>
   قۇمۇل شەھىرى پالۋانتۇر بازارلىق ئاياللار بىرلەشمىسىدىكى خادىملاردىن پالۋانتۇر كەنتىدىكى ئايەتگۈل مۆمىننىڭ ئۆز كۈچىگە تايىنىپ ئىگىلىك تىكلەپ، ئۆزى بېيىش بىلەن بىللە كەنتتىكى ئېشىنچا ئەمگەكچىلەرنى ئىشقا ئورۇنلاشتۇرغانلىقى، ئېرىنىڭمۇ تۆمۈرچىلىك كەسپىدىن يول تېپىپ ئائىلە ئىقتىسادىنى ياخشىلاۋاتقانلىقىنى ئۇقۇپ، ئۇلارنى زىيارەت قىلىش ئۈچۈن ‹‹گۈلچەشمە›› دېھقانلار كەسپىي ھەمكارلىق كوپىراتىپىغا باردۇق.
</S>
<S ID=86>
  ئايەتگۈل مۆمىننىڭ قورۇسىدىلا قۇرۇلغان كوپىراتىپ ئىشخانىسىدا ئۇ بىرنەچچە ھەمراھى بىلەن رەختلەرگە گۈل كەشتىلەۋاتقان ئىكەن.
</S>
<S ID=87>
ئايەتگۈل مۆمىننىڭ ئاپىسى مەھەللىسىدە نامى بار كەشتىچى بولۇپ، ئايەتگۈل كىچىكىدىن باشلاپلا ئاپىسىنىڭ تەسىرىدە كەشتە تىكىشنى ئۆگىنىپتۇ.
</S>
<S ID=88>
1990 – يىلى ئالاقىدار تارماقلار كەنتتە ئۇيۇشتۇرغان تىككۈچىلىك كۇرسىغا قاتنىشىپ، تىككۈچىلىكنىڭ ئاساسىي ماھارەتلىرىنى ئىگىلەپتۇ.
</S>
<S ID=89>
1994 – يىلى مەھەللىسىدە كىچىك بىر تىككۈچىلىك دۇكىنى ئېچىپ كىيىم تىكىش بىلەن بىللە كەشتە بۇيۇملىرى ئىشلەشكە باشلاپ، تىرىشچانلىقىغا تايىنىپ خېلى ياخشى كىرىم قىپتۇ.
</S>
<S ID=90>
كېيىن ئۇ ئۆي – ئوچاقلىق بولغاندىن كېيىن، 2007 – يىلى تۆت كوچا سودا بازىرىدا كەشتە بۇيۇملىرىنى ئاساس قىلغان ‹‹گۈلچەشمە›› دۇكىنى ئېچىپ، تىجارەت دائىرىسىنى كېڭەيتىپتۇ.
</S>
<S ID=91>
ئۇ دەسلەپتە توي – تۆكۈن، ھەر خىل مەرىكىلەرگە كەشتە بۇيۇملىرى ئىشلەپ، دەسلەپكى يىلى 20 مىڭ يۈەن ئەتراپىدا كىرىم قىپتۇ.
</S>
<S ID=92>
ئۇ يېڭىلىق ياراتمىسا كەسكىن بازار رىقابىتىدە شاللىنىپ قالىدىغانلىقىنى ھېس قىلىپ يوتقان – كۆرپە، چەينەك ياپقۇچ، تېلېفون قېپى، سومكا، قەغەز قويغۇچ ۋە ئائىلە ئاپتوموبىلى بېزەكلىرىنى كەشتىلەپ، خېرىدارلارنىڭ ياخشى باھاسىغا ئېرىشىپتۇ.
</S>
<S ID=93>
كېيىنچە كارىۋات بېزەكلىرى، كېلىنچەك توي يۈرۈشلۈكلىرىنى ئىشلەپ، خېرىدارلارنىڭ ياقتۇرۇشىغا ئېرىشىپتۇ.
</S>
<S ID=94>
2007 – يىلى قوغۇن بايرىمىدا ئۇ ئىشلىگەن كەشتە بۇيۇملىرى خېرىدارلارنىڭ ياقتۇرۇشىغا ئېرىشىپ، بىر ساياھەتچى بىر قېتىمدىلا چەينەك ياپقۇچتىن 45نى زاكاس قىپتۇ.
</S>
<S ID=95>
2013 – يىلى ئۇ كەشتىلىگەن قوغۇنچى قىزنىڭ مودېلى قوغۇن بايرىمىدىكى كەشتە بۇيۇملىرى مۇسابىقىسىدە 1 – دەرىجىلىك مۇكاپاتقا ئېرىشىپتۇ.
</S>
<S ID=96>
2006 – يىلى ئاپتونوم رايون بويىچە شىنجاڭ ئاياللىرىنىڭ قول ھۈنەر بۇيۇملىرى كۆرگەزمىسىدە ئۇ ئىشلىگەن كەشتە بۇيۇمى 2 – دەرىجىلىك مۇكاپاتقا ئېرىشىپتۇ.
</S>
<S ID=97>
   ئالاقىدار تارماقلار 2014 – يىلى 4 – ئايدا ئۇنىڭغا 100 مىڭ يۈەن قىممىتىدە كەشتە تىكىش ماشىنىسى سەپلەپ بەرگەندىن كېيىن ئۇنىڭ ئىشلىرى تېخىمۇ يۈرۈشۈپتۇ.
</S>
<S ID=98>
شۇ يىلى ئۇ ئالاقىدار تارماقلارنىڭ قوللىشى بىلەن ‹‹گۈلچەشمە›› دېھقانلار كەسپىي ھەمكارلىق كوپىراتىپى قۇرۇۋاپتۇ.
</S>
<S ID=99>
ئۇنىڭ ئېرى يۈسۈپ خالىقمۇ ئۇنى پائال قوللاپتۇ.
</S>
<S ID=100>
   پارتىيە، ھۆكۈمەت ئورۇنلىرىنىڭ قوللىشى بولمىغىنىدا بۈگۈنكى نەتىجىلىرىم بولمايتتى، دېدى ئايەتگۈل مۆمىن، مەن ئىگىلىكىمنى يەنىمۇ يۈكسەلدۈرۈپ، يەنىمۇ كۆپ ئىشسىز ياشنى كوپىراتىپقا ئىشقا ئورۇنلاشتۇرۇشقا كۈچەيمەن.
</S>
<S ID=101>
   ئايەتگۈل مۆمىننىڭ ئېرى يۈسۈپ خالىق 2005 – يىلى مەھەللىدە بىر تۆمۈرچىلىك دۇكىنى ئېچىپ، دەرۋازا، ئىشىك – دېرىزە ياساپ كىرىم قىلىشقا باشلاپتۇ.
</S>
<S ID=102>
ھازىر ئۇنىڭ تۆمۈرچىلىك دۇكىنىنىڭ دائىرىسى كېڭىيىپ، تىجارەت تۈرىمۇ كۆپىيىپ، يىللىق كىرىمى 80 مىڭ يۈەنگە يېتىپتۇ.
</S>
</TEXT>
/BODY
/DOC