<DOC>
<DOCID>TIANSHAN.521122</DOCID>
<HEADER>
<CLASS>شىنجاڭ</CLASS>
<DATE>2016-05-04 12:32:46</DATE>
</HEADER>
<BODY>
<HEADLINE>
<S ID=27051>
«1-ماي» بايرىمىلىق دەم ئېلىشتا ئاپتونوم رايون بويىچە ساياھەتچىلەرنىڭ سانى بۇلتۇرقى ئوخشاش مەزگىلدىكىدىن %14.7 ئاشتى
</S>
</HEADLINE>
<TEXT>
<S ID=27052>
   ۋاڭ يايۈن، لى ياڭ خەۋەر قىلىدۇ: ئاپتونوم رايونلۇق ساياھەت ئىدارىسىنىڭ تونۇشتۇرۇشىچە، بۇ يىل «1 - ماي» بايرىمىلىق دەم ئېلىشتا، ئاپتونوم رايون بويىچە كۈتۈۋېلىنغان دۆلەت ئىچى ساياھەتچىسى 1 مىليون 156 مىڭ ئادەم/ قېتىمغا يېتىپ، بۇلتۇرقى ئوخشاش مەزگىلدىكىدىن %14.7 ئاشقان، ئۇنىڭ ئىچىدە قونغان ساياھەتچى 422 مىڭ 500 ئادەم/ قېتىمغا، بىر كۈنلۈك ساياھەتچى 733 مىڭ 500 ئادەم/ قېتىمغا يەتكەن؛ دۆلەت ئىچى ساياھەتچىلىرى جەمئىي 748 مىليون يۈەن ئىستېمال قىلغان بولۇپ، بۇلتۇرقى ئوخشاش مەزگىلدىكىدىن %15.8 ئاشقان.
</S>
<S ID=27053>
   پىچان قۇمتاغقا بېرىپ دالا ئاپتوموبىلى ھەيدەش خۇشاللىقىدىن بەھرىلىنىش، تۇرپانغا بېرىپ ئۈجمىنىڭ شېرىن تەمىنىڭ ھۇزۇرىنى سۈرۈش، چاغانتوقايغا بېرىپ تاغ گۈلىنى كۆرۈش...ئەمدىلا ئۆتۈپ كەتكەن «1 - ماي» بايرىمىلىق دەم ئېلىشتا، ھاۋا ئوچۇق بولماي، شىمالىي شىنجاڭنىڭ كۆپ جايلىرىدا قار - يامغۇر ياغقان، جەنۇبىي شىنجاڭنى چاڭ - توزان قاپلىغان بولسىمۇ، پۇقرالارنىڭ سىرتلارغا چىقىپ دەم ئېلىش قىزغىنلىقى سۇسلىمىدى، شەخسىي ئاپتوموبىل ساياھىتى، ئىستىراھەت ساياھىتى ئاساس قىلىنغان قىسقا مۇساپىلىك كەچمىش ساياھىتى قىزىپ كەتتى.
</S>
<S ID=27054>
　　تۇرپان يەنىلا ئاپتونوم رايونىمىزدىكى «1 - ماي» بايرىمىلىق دەم ئېلىش ساياھىتىدىكى ئەڭ ئاۋات رايون. تۇرپان «تۇڭيى» ساياھەت چەكلىك مەسئۇلىيەت شىركىتىنىڭ باش دىرېكتورى جاڭ خۇيجىڭ تونۇشتۇرۇپ مۇنداق دېدى: مەنزىرە نۇقتىلىرىنى ئېكسكۇرسىيە قىلغان ئادەم / قېتىم سانىدىن قارىغاندا، يالقۇنتاغ، كارىز، مۇزېي، بۇيلۇق، يارغول قەدىمىي شەھىرى قاتارلىق مەنزىرە رايونلىرىدا ساياھەتچىلەر نىسبەتەن كۆپرەك بولدى. ساياھەتچىلەرنىڭ قۇرۇلمىسىدىن قارىغاندا، تارقاق ساياھەتچىلەر ئومۇمىي كۈتۈۋېلىنغان ساياھەتچىنىڭ %75ىنى ئىگىلىگەن بولۇپ، شەخسىي ئاپتوموبىل ساياھىتى «1 - ماي» بايرىمىلىق دەم ئېلىشتىكى ئاساسىي كۈچكە ئايلانغان. «1 - ماي» بايرىمىلىق دەم ئېلىشتا، تۇرپان «تۇڭيى» ساياھەت شىركىتى سىستېمىسىدىكى مەنزىرە رايونلىرى جەمئىي 55 مىڭ 900 ئادەم/قېتىم ساياھەتچى كۈتۈۋالغان بولۇپ، بۇلتۇرقى ئوخشاش مەزگىلدىكىدىن %22.32 ئاشتى؛ كىرىمى 2 مىليون 143 مىڭ يۈەنگە يېتىپ، بۇلتۇرقى ئوخشاش مەزگىلىدىكىدىن %27.17 ئاشتى.
</S>
<S ID=27055>
　　ئەتىيازنىڭ ئاخىرىدا چاغانتوقايدىكى بارلىق تېغى بىلەن ئىلى نارات يايلىقىدا تاغ گۈللىرى ئېچىلىپ، نۇرغۇن ساياھەتچىنى جەلپ قىلدى. ئىگىلىنىشىچە، «1 - ماي» بايرىمىلىق دەم ئېلىشتا، چاغانتوقاي ناھىيەسى جەمئى 37 مىڭ 620 ئادەم/قېتىم ساياھەتچى كۈتۈۋېلىپ، ساياھەت كىرىمى 25 مىليون 581 مىڭ 600 يۈەنگە يېتىپ، بۇلتۇرقى ئوخشاش مەزگىلدىكىدىن %3.18 ئاشقان.
</S>
<S ID=27056>
   1 - ماي كۈنى، تەڭرىتاغ بوغدا كۆلىدە كۆپ يىلدىن بۇيان ياغمىغان قېلىن قار ياغدى. قاردىن كېيىنكى ئوچۇق ھاۋادىكى كۆزنى قاماشتۇرىدىغان مەنزىرە دۆلەت ئىچى - سىرتىدىن كەلگەن 6000 ساياھەتچىنى جەلپ قىلدى.
</S>
<S ID=27057>
　　ئاپتونوم رايونىمىزنىڭ ھەرقايسى جايلىرىدىكى رەڭگارەڭ، مول مەزمۇنلۇق ساياھەت، بايراملىق تەبرىكلەش پائالىيەتلىرىمۇ «1 - ماي» بايرىمىلىق دەم ئېلىشقا نۇرغۇن مەنە قوشتى.
</S>
<S ID=27058>
  1 - ماي كۈنى، پىچان ناھىيەسى 2 - نۆۋەتلىك «بىپايان قۇملۇقلۇقتىكى قەدىمىي يول لوڭقىسى»نى تالىشىش دالا موتوسىكلىت مۇسابىقىسى ئۆتكۈزدى، مۇسابىقىگە ئىچكى موڭغۇل، بېيخەي، كورلا، قۇمۇل، سانجى قاتارلىق جايلاردىن كەلگەن 50 نەچچە ماھىر قاتناشتى. قۇمتاغ مەنزىرە رايونىدىكى مول مەزمۇنلۇق ئەدەبىيات - سەنئەت پائالىيەتلىرى نۇرغۇن ساياھەتچىنى جەلپ قىلدى، ئۈچ كۈندە جەمئىي 32 مىڭ 187 ئادەم/ قېتىم ساياھەتچى كۈتۈۋېلىنىپ، بۇلتۇرقى ئوخشاش مەزگىلدىكىدىن %83.5 ئاشتى؛ بېلەت كىرىمى 780 مىڭ يۈەنگە يېتىپ، بۇلتۇرقى ئوخشاش مەزگىلدىكىدىن %89 ئاشتى؛ ساياھەت كىرىمى 1 مىليون 100 مىڭ يۈەنگە يېتىپ، بۇلتۇرقى ئوخشاش مەزگىلدىكىدىن %90.16 ئاشتى. 2 - ماي ئاخىرلاشقان ئۇچتۇرپان ناھىيەلىك تۇنجى نۆۋەتلىك بەدەل شەخسىي ئاپتوموبىل ئېكسپېدىتسىيە ساياھەت بايرىمى پائالىيىتى ئاپتونوم رايوننىڭ ھەرقايسى جايلىرىدىن كەلگەن 120 دىن ئارتۇق دالا ئاپتوموبىلى، 300 گە يېقىن ساياھەتچى ۋە يەرلىك نەچچە مىڭ ئاممىنى جەلپ قىلىپ، يەرلىكنىڭ 3 مىليون 294 مىڭ 700 يۈەن ئىستېمالىغا تۈرتكە بولدى. بىڭتۈەن 6 - شى جۈنخۇ دېھقانچىلىق مەيدانىدا 2 - نۆۋەتلىك ياۋا كۆكتات ئۈزۈش بايرىمى ئۆتكۈزۈلدى، قازاقلارنىڭ كەسكىن، قالتىس ئات بەيگىسى، ئۆزگىچە «پىۋا، كاۋاپ، مۇزىكا بايرىمى» ساياھەتچىلەرنى قانغۇچە ھۇزۇرلاندۇردى.
</S>
</TEXT>
/BODY
/DOC