<DOC>
<DOCID>TIANSHAN.521010</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-05-03 18:11:00</DATE>
</HEADER>
<BODY>
<HEADLINE>
<S ID=26978>
‹‹ماگنىت ئۈنۈمى›› گەۋدىلىنىشكە باشلىدى
</S>
</HEADLINE>
<TEXT>
<S ID=26979>
ۋاڭ يۇڭفېي
</S>
<S ID=26980>
   مەبلەغ يۈرۈشتۈرۈش يادرولۇق رايون قۇرۇلۇشىغا مەدەت بەردى
</S>
<S ID=26981>
   شىنجاڭ يىپەك يولى ئىقتىساد بەلبېغىدىكى يادرولۇق رايون بولۇش سۈپىتى بىلەن رايون خاراكتېرلىك قاتناش، ئەشيا ئوبوروتى، مەدەنىيەت، داۋالاش مەركىزى بەرپا قىلىش؛ شىمالىي يول، ئوتتۇرا يول، جەنۇبىي يولدىن ئىبارەت ‹‹ئۈچ يول›› قۇرۇش؛ دۆلەتنىڭ چوڭ تىپتىكى نېفىت پىششىقلاش ۋە زاپاس ساقلاش بازىسى، چوڭ تىپتىكى كۆمۈر، كۆمۈر ئېلېكتىر، كۆمۈر – خىمىيە سانائىتى بازىسى، چوڭ تىپتىكى شامال ئېلېكتىر ۋە فوتوۋولتلۇق ئېلېكتىر بازىسىدىن ئىبارەت ‹‹ئۈچ بازا›› قۇرۇپ چىقىشنى ئوتتۇرىغا قويدى.
</S>
<S ID=26982>
   شىنجاڭ بانكىچىلىقنى نازارەت قىلىپ باشقۇرۇش ئىدارىسىنىڭ باشلىقى ۋاڭ جۈنشۇ مۇنداق دېدى: 2015 – يىلىنىڭ ئاخىرىغىچە، شىنجاڭدىكى بانكىلار ‹‹بەش چوڭ مەركەز››، ‹‹ئۈچ بازا››، ‹‹ئۈچ يول›› قۇرۇلۇشى بىلەن مۇناسىۋەتلىك 921 خېرىدارنى، 1118 تۈرنى قوللاپ، 252 مىليارد 848 مىليون يۈەن مەبلەغ يۈرۈشتۈردى.
</S>
<S ID=26983>
   جۇڭگو – پاكىستان ئىقتىساد كارىدورىغا ئوخشاش جۇڭگو – قىرغىزىستان – ئۆزبېكىستان يولىمۇ يىپەك يولى ئىقتىساد بەلبېغىدىكى باشلامچى تۈردۇر. 2007 – يىلى دۆلەت تەرەققىيات بانكىسىنىڭ شىنجاڭ شۆبە بانكىسى 54 مىليون 400 مىڭ دوللار مەبلەغ يۈرۈشتۈرۈپ، مۇشۇ تۈردىكى قىرغىزىستاننىڭ ئىركەشتامدىن سۇبۇقورغان يول بۆلىكى قۇرۇلۇشىغا ياردەم بەردى. بۇ تۈرنىڭ يانداش تۈرى بولغان قەشقەر – ئىركەشتام يۇقىرى سۈرئەتلىك يول قۇرۇلۇشىغا دۆلەت تەرەققىيات بانكىسى جەمئىي 4 مىليارد 170 مىليون يۈەن مەبلەغ سالدى. بۇ يول پۈتۈپ قاتناش باشلانغاندىن كېيىن، يىپەك يولىنىڭ جەنۇبىي بۆلەك يولى ئېچىلىپ، قەشقەردىن ئوتتۇرا، شىمالىي ۋە غەربىي ئاسىيادىن ئۆتىدىغان مۇھىم يول تۇتاشتۇرۇلىدۇ.
</S>
<S ID=26984>
   بۇنىڭدىن سىرت شىنجاڭنىڭ بانكا كەسپى يەنە شاڭخەي ھەمكارلىق تەشكىلاتى بانكا بىرلەشمىسى ئارقىلىق ئوتتۇرا ئاسىيا ئەللىرى بىلەن مەبلەغ يۈرۈشتۈرۈش جەھەتتە ھەمكارلاشتى. دۆلەت تەرەققىيات بانكىسىنىڭ شىنجاڭ شۆبە بانكىسى ئۆزبېكىستان تاشقى سودا بانكىسى، قازاقىستان تەرەققىيات بانكىسى، قىرغىزىستان RSK بانكىسى، ئۆزبېكىستان دۆلەت زاپاس ساقلاش بانكىسى بىلەن ھەمكارلىشىپ، ئوتتۇرا ئاسىيادىكى كىچىك كارخانىلار، يېزا ئىگىلىكى قاتارلىق ساھەلەرنىڭ راۋاجلىنىشىغا مەدەت بېرىپ، شىنجاڭ بىلەن قوشنا ئەللەرنىڭ ئىقتىساد – سودا ھەمكارلىقىنى ئىلگىرى سۈردى.
</S>
<S ID=26985>
   مەبلەغ يۈرۈشتۈرۈش جەھەتتە يېڭىلىق يارىتىش مەبلەغ سېلىشنى قولايلاشتۇرۇشقا تۈرتكە بولدى
</S>
<S ID=26986>
   شىنجاڭ بانكىچىلىقنى نازارەت قىلىپ باشقۇرۇش ئىدارىسى شاڭخەي ئەركىن سودا رايونىغا مەخسۇس خادىم ئەۋەتىپ، بانكا نازارەتچىلىكى كومىتېتىنىڭ شىنجاڭ بانكا كەسپىي ئورگىنىغا نىسبەتەن پەرقلىق نازارەت قىلىپ باشقۇرۇش سىياسىتىنى يولغا قويۇشىنى قولغا كەلتۈرۈشكە تىرىشتى؛ بانكىلارنىڭ شىنجاڭغا كېلىپ ئورگان تەسىس قىلىشىغا، يېزىلارنىڭ يېڭىچە پۇل مۇئامىلە ئاپپاراتلىرىنى تەسىس قىلىشىغا مەدەت بېرىپ، ‹‹جەنۇب بىلەن شىمالنى بىرلەشتۈرۈش››تەك پەرقلىق ئىجازەت سىياسىتىنى يولغا قويدى.
</S>
<S ID=26987>
   بۇلتۇر يىل ئاخىرىدا، شاڭخەي قاتارلىق تۆت چوڭ ئەركىن سودا رايونى ھەم مەملىكەت بويىچە قانات يايدۇرۇلغان چەت ئەللەردە خەلق پۇلىنى قەرز بېرىشنى نۇقتىدا سىناق قىلىش سىياسىتىنى تەتقىق قىلىش ئاساسىدا، جۇڭگو خەلق بانكىسى قەشقەر، قورغاس ئىقتىسادىي تەرەققىيات رايونلىرىدا چېگرا سىرتىدا خەلق پۇلى قەرز بېرىش كەسپىنى سىناق قىلدى. بۇ 2010 – يىلى 6 – ئايدا مەملىكەت بويىچە 2 – تۈركۈمدە چېگرا سىرتىدا خەلق پۇلى قەرز بېرىش سىناق قىلىنغان ئۆلكىلەرنىڭ بىرى ۋە 2011 – يىلى 1 – ئايدا مەملىكەت بويىچە تۇنجى تۈركۈمدە بىۋاسىتە خەلق پۇلى مەبلىغى سېلىش سىناق نۇقتىسىغا ئايلانغاندىن كېيىن، شىنجاڭدا يەنە بىر قېتىم چېگرا ھالقىغان خەلق پۇلى ئوبوروتى بويىچە يېڭى كەسىپنىڭ يولغا قويۇلۇشى ھېسابلىنىدۇ.
</S>
<S ID=26988>
   جۇڭگو – قازاقىستان قورغاس خەلقئارا چېگرا ھەمكارلىق مەركىزىنىڭ چېگرا ھالقىغان خەلق پۇلى يېڭى كەسپىدە بۆسۈش ھاسىل بولدى. 2013 – يىلى 8 – ئايدا جۇڭگو – قازاقىستان قورغاس خەلقئارا چېگرا ھەمكارلىق مەركىزىنىڭ چېگرا ھالقىغان خەلق پۇلى يېڭى كەسپىنى نۇقتىدا سىناق قىلىش باشلاندى، شىنجاڭ مەملىكەت بويىچە چېگرا ھالقىغان ھەمكارلىق رايونىدا چېگرا ھالقىغان خەلق پۇلى يېڭى سىناق نۇقتىسىنى قانات يايدۇرغان تۇنجى رايون بولۇپ قالدى. 2015 – يىلى ھەمكارلىق مەركىزى چېگرا سىرتىدىكى خەلق پۇلى كەسپىنى يەنىمۇ ئىلگىرىلەپ يولغا قويۇپ، ياخشى ئۈنۈم ھاسىل قىلدى.
</S>
<S ID=26989>
   بۇ يىل 2 – ئاينىڭ ئاخىرىغىچە، ھەمكارلىق مەركىزىدە قۇرۇلۇش بانكىسى، جۇڭگو بانكىسى قاتارلىق ئالتە ئورۇننىڭ سىناق بانكىسى قۇرۇلۇپ، يېڭى كەسىپ بويىچە 191 ھېسابات ئېچىلىپ، ھەمكارلىق مەركىزى ئىچىدە كارخانىلارغا 266 مىليون يۈەن خەلق پۇلى قەرزى بېرىلىپ، خەلق پۇلى كېپىللىك كەسپىي سوممىسى 2 مىليارد 197 مىليون يۈەنگە يەتتى. چەت ئەللەرگە قارىتىلغان بۆلەكتە 23 ھېسابات ئېچىلىپ، 27 مىليارد 541 مىليون يۈەن خەلق پۇلى قەرزى بېجىرىلدى.
</S>
<S ID=26990>
   يېقىنقى يىللاردىن بۇيان ئېلىمىز ۋە ئاپتونوم رايونىمىزنىڭ ئەتراپتىكى قوشنا ئەللەر بىلەن بولغان ئىقتىساد – سودا ئالاقىسى ۋە پۇل مۇئامىلە ھەمكارلىقىنىڭ كۈچىيىشىگە ئەگىشىپ، جۇڭگو خەلق بانكىسى ئۈرۈمچى مەركىزىي تارمىقى خەلق پۇلى بىلەن ئەتراپتىكى دۆلەتلەر پۇلىنىڭ بىۋاسىتە سودىسىنى ئىلگىرى سۈردى. 2011 – يىلى جۇڭگو بانكىسى شىنجاڭ شۆبىسى، سودا – سانائەت بانكىسى شىنجاڭ شۆبىسى خەلق پۇلى بىلەن تەڭگىنىڭ نەق پېرېۋوت سودىسىنى يولغا قويدى، كېيىن نەق پۇل سودىسى يولغا قويۇلدى. 2014 – يىلى جۇڭگو خەلق بانكىسى ئۈرۈمچى مەركىزىي تارمىقى جۇڭگو تاشقى پېرېۋوت سودا مەركىزى تەسىس قىلىپ خەلق پۇلى بىلەن تەڭگە سودىسىنى باشلىدى.
</S>
<S ID=26991>
   يېڭىچە پۇل مۇئامىلە كەسپى يادرولۇق رايون قۇرۇلۇشىغا يېتەكچىلىك قىلدى
</S>
<S ID=26992>
   يىپەك يولى ئىقتىساد بەلبېغى يادرولۇق رايون قۇرۇلۇشى چېگرا سودا سىياسىتى مۇكەممەل بولماسلىق، رۇسىيە، بېلارۇسىيە، قازاقىستان تاموژنا بېجى ئىتتىپاقىنىڭ تەسىرى، كۆپ مىقدارلىق تاۋار باھاسىنىڭ چۈشىشى، ئەتراپتىكى قوشنا دۆلەتلەر پۇلىنىڭ پاخاللىشىشىدەك خىرىسلارغا دۇچ كەلدى.
</S>
<S ID=26993>
   جۇڭگو خەلق بانكىسى ئۈرۈمچى مەركىزىي تارمىقىنىڭ باشلىقى گو جيەنۋېي مۇنداق دېدى: بۇنىڭدىن كېيىن يېڭى نورمال ھالەتتە، بانكىمىز دۆلەت ئىچى ۋە سىرتى، شۇنداقلا جۇڭگو، چەت ئەل پۇللىرى بىرلەشتۈرۈلگەن ‹‹يېڭىچە پۇل مۇئامىلە›› كەسپى ھالىتىنى شەكىللەندۈرۈپ، كىرېدىت، پاي ھوقۇقى، زايوم ئارقىلىق مەبلەغ يۈرۈشتۈرۈشنى بىرلەشتۈرۈپ، ئورتاق كۈچ چىقىرىشتىن ئىبارەت ‹‹چوڭ پۇل مۇئامىلە›› ئەندىزىسىنى يولغا قويۇپ، يىپەك يولى ئىقتىساد بەلبېغى يادرولۇق رايون قۇرۇلۇشىغا يېتەكچىلىك قىلىدۇ.
</S>
<S ID=26994>
   ئۇ يەنە مۇنداق دېدى: بانكىمىز يەرلىكتىكى تاشقى سودا كارخانىلىرىنىڭ ئەتراپتىكى قوشنا ئەللەرگە سالغان سودا مەبلىغىدە ئىشلىتىدىغان خەلق پۇلى بويىچە باھا ھېسابلاش راسچوت قىلىش ئىشلىرىغا داۋاملىق يېتەكچىلىك قىلىپ، شىنجاڭ بىلەن ئەتراپتىكى قوشنا ئەللەرنىڭ چېگرا ھالقىغان خەلق پۇلى راسچوت نىسبىتىنى ئۆستۈرىدۇ؛ ھەمكارلىق مەركىزىنىڭ چەت ئەللەردىكى خەلق پۇلى كەسپىنىڭ ساغلام، تېز تەرەققىي قىلىشىغا تۈرتكە بولىدۇ؛ شىنجاڭدا چېگرا ھالقىغان خەلق پۇلى يېڭىچە سىياسىتىنىڭ قاپلىنىش دائىرىسىنى يەنىمۇ كېڭەيتىپ، ھەمكارلىق مەركىزىنىڭ چېگرا ھالقىغان خەلق پۇلى يېڭىچە سىياسىتىنىڭ ئۇنىۋېرسال باجدىن خالىي رايونغا كېڭىيىشىگە كۈچ سەرپ قىلىدۇ؛ شىنجاڭدىكى خەلق پۇلى قەرز ئېلىش باشقۇرۇش چارىسىنى يەنىمۇ تەتقىق قىلىپ، سىياسەتنىڭ بالدۇرراق ئەمەلىيلىشىشىگە كۈچ چىقىرىدۇ.
</S>
<S ID=26995>
‏
</S>
</TEXT>
/BODY
/DOC