<DOC>
<DOCID>TIANSHAN.548008</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-09-07 11:47:09</DATE>
</HEADER>
<BODY>
<HEADLINE>
<S ID=47515>
شايار ناھىيەسى جۇڭگو ــ ئاسىيا–ياۋروپا كۆرگەزمىسىگە پۇختا تەييارلىق قىلدى
</S>
</HEADLINE>
<TEXT>
<S ID=47516>
   ئىختىيارىي مۇخبىرلىرىمىز تاھىرجان نىياز، زۇلپىيە غاپپارلار خەۋىرى: 5–نۆۋەتلىك جۇڭگو ــ ئاسىيا–ياۋروپا كۆرگەزمىسى 2016–يىل 20–سىنتەبىردىن 25–سىنتەبىرگىچە شىنجاڭ خەلقئارا كۆرگەزمە مەركىزىدە ئۆتكۈزۈلىدۇ.
</S>
<S ID=47517>
ناھىيەمىزدىن كۆرگەزمىگە قاتنىشىدىغان كارخانىلار پۈتۈن كۈچى بىلەن پۇختا تەييارلىق قىلىۋاتقان بولۇپ، جۇڭگو ــ ئاسىيا–ياۋروپا كۆرگەزمىسىدە ئۆزلىرىنىڭ تونۇشلۇق دەرىجىسىنى ئاشۇرۇش ۋە تېخىمۇ كەڭ بازار ئېچىشنى قولغا كەلتۈرۈش ئۈچۈن تىرىشىۋاتىدۇ.
</S>
<S ID=47518>
   شايار «خۇياڭيۈەن» ھەسەلچىلىك كەسپىي ھەمكارلىق كوپىراتىپى 2011–يىلى ئاپرىلدا قۇرۇلغان بولۇپ، كۆپ يىللىق تەرەققىيات ئارقىلىق، پەقەت بىر خىل ھەسەللا ئىشلەپچىقىرىدىغان ھالەتتىن، ھازىرقىدەك ھەسەل، لوپنۇر كەندىرى چېيى، قارىقات تالقىنى قاتارلىق شايارنىڭ ئالاھىدىلىكىگە ئىگە يەتتە خىل ئەلا سۈپەتلىك دېھقانچىلىق مەھسۇلاتىنى ئىشلەپچىقىرىدىغان ھالەتنى شەكىللەندۈردى.
</S>
<S ID=47519>
ئۇلار ئىشلەپچىقارغان «شايار لوپنۇر كەندىرى ھەسىلى» ۋە لوپنۇر كەندىرى چېيى ئىچكى ئۆلكىلەردە بازار تاپتى.
</S>
<S ID=47520>
بۇ كوپىراتىپ بۇ قېتىم كۆرگەزمىگە قاتنىشىپ، مەھسۇلاتلىرى ئۈچۈن كەڭ بازار ئېچىشنى پىلانلىدى.
</S>
<S ID=47521>
   شايار «خۇياڭيۈەن» ھەسەلچىلىك كەسپىي ھەمكارلىق كوپىراتىپىنىڭ دىرېكتورى يې تىڭجۈن مۇنداق دېدى: بىز كۆرگەزمە ئۈچۈن جىددىي تەييارلىق كۆرۈۋاتىمىز.
</S>
<S ID=47522>
مەھسۇلاتنىڭ ئوراپ قاچىلىنىشى، تەشۋىقات ماتېرىيالى ۋە ئىسىم كارتىسىنى ياخشى لايىھەلەپ، ناھىيەمىزنىڭ يەرلىك ئالاھىدىلىكىگە ئىگە «شايار لوپنۇر كەندىرى ھەسىلى» ۋە لوپنۇر كەندىرى چېيىنى مۇشۇ كۆرگەزمە ئارقىلىق دۆلەت ئىچى–سىرتىغا تونۇشتۇرۇپ، تېخىمۇ كۆپ كىشىلەرنى مەھسۇلاتىمىزنى چۈشىنىش ئىمكانىيىتىگە ئىگە قىلىپ، كوپىراتىپىمىزنىڭ تەرەققىيات يولىنى تېخىمۇ ئاچىمىز.
</S>
<S ID=47523>
   شايار ناھىيەلىك «قىزىل مۇھەببەت» مېخانىزملىق يېزا ئىگىلىك مەھسۇلاتلىرى ھەمكارلىق كوپىراتىپىنىڭ بۇ يىل تۇنجى قېتىم جۇڭگو ــ ئاسىيا–ياۋروپا كۆرگەزمىسىگە قاتنىشىشى بولۇپ، ئۇلار بۇ كۆرگەزمىگە توققۇز خىل مەھسۇلاتىنى تەييارلىدى.
</S>
<S ID=47524>
   شايار ناھىيەلىك «قىزىل مۇھەببەت» مېخانىزملىق يېزا ئىگىلىك مەھسۇلاتلىرى ھەمكارلىق كوپىراتىپىنىڭ دىرېكتورى لىيۇ پىيجىن مۇخبىرغا چۈشەندۈرۈپ مۇنداق دېدى: بۇ كۆرگەزمىگە بىز بۇغا مۈڭگۈزى، قارىقات تالقىنى، توغراق يەرمەدىكى (موگو)، نەشپۈت قاتارلىق يەرلىك مەھسۇلاتلارنى تەييارلىدۇق. 
</S>
<S ID=47525>
بىز بۇ خەلقئارالىق چوڭ سۇپىدىن پايدىلىنىپ، كوپىراتىپىمىزنىڭ تونۇلۇش دەرىجىسىنى ئاشۇرۇپ، بازىرىمىزنى كېڭەيتىمىز.
</S>
<S ID=47526>
   ئىگىلىنىشىچە، بۇ يىل شايار ناھىيەسىدىن ئۈچ كارخانا بۇ قېتىمقى جۇڭگو ــ ئاسىيا–ياۋروپا كۆرگەزمىسىگە قاتنىشىدىغان بولۇپ، شايار تارىم بۇغىسى مۈڭگۈزى، توغراق يەرمەدىكى، قارىقات، لوپنۇر كەندىرى چېيى ھەمدە كىيىم–كېچەك توقۇلما مەھسۇلاتى، پىششىقلاپ ئىشلەنگەن يېزا ئىگىلىك مەھسۇلاتلىرى قاتارلىق 15 خىلدىن ئارتۇق ئالاھىدە مەھسۇلاتلار يەرمەنكىگە قاتناشتۇرۇلىدىكەن.
</S>
</TEXT>
/BODY
/DOC