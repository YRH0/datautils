<DOC>
<DOCID>TIANSHAN.570218</DOCID>
<HEADER>
<CLASS>شىنجاڭ</CLASS>
<DATE>2016-12-07 13:18:49</DATE>
</HEADER>
<BODY>
<HEADLINE>
<S ID=63690>
شىنجاڭلىق يىگىتلەر دۆلەت كوماندىسىغا تاللاندى
</S>
</HEADLINE>
<TEXT>
<S ID=63691>
 مۇخبىرنىڭ ئىگىلىشىچە، جۇڭگو پۇتبولچىلار جەمئىيىتى ئۆتكۈزۈشنى ئۈستىگە ئالغان 2016-يىللىق جۇڭگو پۇتبولچىلار جەمئىيىتىنىڭ زال ئىچى بەش كىشىلىك پۇتبول تەكلىپ مۇسابىقىسى 2-دېكابىردىن 4-دېكابىرغىچە جياڭسۇنىڭ چاڭشۇ شەھىرىدە ئۆتكۈزۈلگەن بولۇپ، جۇڭگو، ئۇكرائىنا، مېكسىكا ۋە ۋىيېتنامدىن ئىبارەت تۆت دۆلەت كوماندىسى بۇ قېتىملىق مۇسابىقىگە قاتناشقان.
</S>
<S ID=63692>
 تىلغا ئېلىشقا ئەرزىيدىغىنى شۇكى، شىنجاڭ پېداگوگىكا ئۇنىۋېرسىتېتىدىن كەلگەن مەردان نىياز، ئابدۇنەبى غېنى ۋە تۇرغۇنجان تۇرسۇندىن ئىبارەت ئۈچ ماھىر دۆلەتلىك بەش كىشىلىك پۇتبول كوماندىسىغا تاللانغان.
</S>
<S ID=63693>
ئۇلار يەنە بۇ يىل ئاۋغۇستنىڭ ئاخىرىدا چاڭچۇندە ئۆتكۈزۈلگەن خەلقئارالىق تەكلىپ مۇسابىقىسىگىمۇ قاتناشقان.
</S>
<S ID=63694>
 2015-يىلى ئاۋغۇستتا شىنجاڭ پېداگوگىكا ئۇنىۋېرسىتېتى پۇتبول كوماندىسى نىڭشيادا ئۆتكۈزۈلگەن جۇڭگو پۇتبولچىلار جەمئىيىتىنىڭ زال ئىچى بەش كىشىلىك پۇتبول لوڭقىسىنى تالىشىش مۇسابىقىسىگە قاتنىشىپ، سەككىز كۈچلۈك كوماندا قاتارىغا كىرىپ، شىنجاڭدىكى بەش كىشىلىك يۇقىرى دەرىجىلىك مۇسابىقىگە قاتناشقان تۇنجى كوماندا بولۇپ قالغان.
</S>
<S ID=63695>
 دۆلەتلىك بەش كىشىلىك پۇتبول كوماندىسىنىڭ باش تىرېنېرى شەن جىپىڭ بۇ يىل مارتتا شىنجاڭغا كېلىپ، شىنجاڭ پېداگوگىكا ئۇنىۋېرسىتېتى پۇتبول كوماندىسىنىڭ ئەھۋالىنى ئىگىلەپ، مەكتەپنىڭ كوماندا ئەزالىرىنى دۆلەتلىك بەش كىشىلىك پۇتبول كوماندىسىغا تاللىغان.
</S>
<S ID=63696>
 شىنجاڭ پېداگوگىكا ئۇنىۋېرسىتېتىنىڭ پۇتبول كوماندىسى شىنجاڭدىكى ئالىي بىلىم يۇرتلىرى ئىچىدىكى كۈچلۈك كوماندا بولۇپ، 2010-يىلى مەملىكەتلىك ئىستۇدېنتلار پۇتبول بىرلەشمە مۇسابىقىسىدە چېمپىيۇنلۇققا ئېرىشكەن.
</S>
<S ID=63697>
ئۇنىڭدىن باشقا، بۇ ئۇنىۋېرسىتېتتىن مۇنەۋۋەر پۇتبولچىلار يېتىشىپ چىققان، مەسىلەن: خېنەن جيەنيې كوماندىسىدىكى ئابدۇۋەلى، جۇڭگو A دەرىجىلىكلەر بىرلەشمە پۇتبول مۇسابىقىسىدىكى كوماندا ــ چىڭداۋ جۇڭنىڭ كوماندىسىدىكى دىلمۇرات ھەمدە شىنجاڭ تەڭرىتاغ يىلپىزى كوماندىسىدىكى يەھيا قاتارلىقلار ئەينى ۋاقىتتا ئىستۇدېنتلار پۇتبول بىرلەشمە مۇسابىقىسىنىڭ چېمپىيۇنلۇقىغا ئېرىشىشتىكى ئاساسلىق كۈچلەر ئىدى.
</S>
<S ID=63698>
 بەش كىشىلىك پۇتبول مۇسابىقىسى 1930-يىلى مەيدانغا كەلگەن بولۇپ، 1982-يىلى تۇنجى نۆۋەتلىك بەش كىشىلىك پۇتبول لەۋھە تالىشىش مۇسابىقىسى بىرازىلىيەدە ئۆتكۈزۈلگەن.
</S>
<S ID=63699>
 كەلگۈسىدە جۇڭگو پۇتبولچىلار جەمئىيىتى ھەرقايسى كۇلۇبلارنى تەرتىپلىك باشقۇرۇپ، بەش كىشىلىك پۇتبولنىڭ ساغلام، تەرتىپلىك، ئىلمىي تەرەققىي قىلىشىغا كاپالەتلىك قىلىپ، سىياسەت، مەنبە ۋە ھوقۇق قاتارلىق تەرەپلەردىن قوللايدىكەن.
</S>
</TEXT>
/BODY
/DOC