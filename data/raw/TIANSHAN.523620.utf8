<DOC>
<DOCID>TIANSHAN.523620</DOCID>
<HEADER>
<CLASS>مەملىكەت</CLASS>
<DATE>2016-05-18 10:38:16</DATE>
</HEADER>
<BODY>
<HEADLINE>
<S ID=28278>
بۇيىل1–پەسىلدە ئېلىمىزنىڭ مۇلازىمەت سودىسىنىڭ ئىمپورت–ئېكسپورت سوممىسى%23.7 ئاشتى
</S>
</HEADLINE>
<TEXT>
<S ID=28279>
    شىنخۇا ئاگېنتلىقى، بېيجىڭ تېلېگراممىسى. مۇخبىرنىڭ 14 – ماي سودا مىنىستىرلىقىدىن ئىگىلىشىچە، بۇ يىل 1 – پەسىلدە ئېلىمىزنىڭ مۇلازىمەت سودا سوممىسى داۋاملىق ئاشقان. مۇلازىمەت ئىمپورت – ئېكسپورت سوممىسى 1 تىرىليون 221 مىليارد 800 مىليون يۈەنگە يېتىپ، بۇلتۇرنىڭ ئوخشاش مەزگىلىدىكىدىن %23.7 ئاشقان.
</S>
<S ID=28280>
   سودا مىنىستىرلىقىنىڭ سانلىق مەلۇماتىغا قارىغاندا، 1 – پەسىلدە ئېلىمىزنىڭ مۇلازىمەت ئېكسپورت سوممىسى 428 مىليارد 600 مىليون يۈەنگە يېتىپ، بۇلتۇرنىڭ ئوخشاش مەزگىلىدىكىدىن %4.5 ئاشقان؛ ئىمپورت سوممىسى 793 مىليارد 200 مىليون يۈەنگە يېتىپ، بۇلتۇرنىڭ ئوخشاش مەزگىلىدىكىدىن %37.3 ئاشقان. مۇلازىمەت سودىسىنىڭ تاشقى سودىدا ئىگىلىگەن نىسبىتى ئۈزلۈكسىز ئېشىپ، تاشقى سودا قۇرۇلمىسىنىڭ دەرىجىسىنى ئۆستۈرۈش ئۈنۈمى كۆرۈنەرلىك بولغان.
</S>
<S ID=28281>
   سودا مىنىستىرلىقى مۇلازىمەت سودىسى مەھكىمىسىنىڭ مەسئۇلى مۇنداق دېدى: بۇ يىل 1 – پەسىلدە ئېلىمىزنىڭ مۇلازىمەت سودا قۇرۇلمىسى يەنىمۇ ئەلالاشتى، قىسمەن نۇقتىلىق ساھەلەردە ئېكسپورتنىڭ ئېشىشى بىرقەدەر تېز بولدى. تېلېگراف، كومپيۇتېر ۋە ئۇچۇر مۇلازىمىتىنىڭ ئىمپورت – ئېكسپورت سوممىسى 58 مىليارد 740 مىليون يۈەنگە يېتىپ، بۇلتۇرنىڭ ئوخشاش مەزگىلىدىكىدىن %22.8 ئاشتى؛ بۇنىڭ ئىچىدە ئېكسپورت سوممىسى 42 مىليارد 490 مىليون يۈەن بولۇپ، بۇلتۇرنىڭ ئوخشاش مەزگىلىدىكىدىن %28.6 ئاشتى. كەسىپ ۋە باشقۇرۇشتىن مەسلىھەت بېرىش قاتارلىق زامانىۋى سودا مۇلازىمەت ئېكسپورتىنىڭ ئېشىش ۋەزىيىتى ياخشى بولدى، بۇنىڭ ئىچىدە بوغالتىرلىق مۇلازىمىتىنىڭ ئېكسپورت سوممىسى 2 مىليارد 60 مىليون يۈەن بولۇپ، بۇلتۇرنىڭ ئوخشاش مەزگىلىدىكىدىن %28.8 ئاشتى؛ ئېلان مۇلازىمىتى ئېكسپورت سوممىسى 6 مىليارد 440 مىليون يۈەن بولۇپ، بۇلتۇرنىڭ ئوخشاش مەزگىلىدىكىدىن %34.8 ئاشتى.
</S>
<S ID=28282>
   ئىسىتاتىستىكىغا قارىغاندا، بۇ يىلنىڭ ئالدىنقى تۆت ئېيىدا ئېلىمىز كارخانىلىرى ئىمزالىغان تاشقى مۇلازىمەت توختام سوممىسى 276 مىليارد 60 مىليون يۈەن، ئىجرا سوممىسى 170 مىليارد 840 مىليون يۈەن بولۇپ، بۇلتۇرنىڭ ئوخشاش مەزگىلىدىكىدىن ئايرىم – ئايرىم %23.9 ۋە %7.5 ئاشقان.
</S>
<S ID=28283>
   تونۇشتۇرۇلۇشىچە ئامېرىكا، ياۋروپا، ياپونىيە، كورېيە، شۇنداقلا شياڭگاڭ رايونى ئېلىمىزنىڭ خەلقئارالىق مۇلازىمىتىنى سېتىۋالىدىغان ئاساسلىق بازارلار ئىكەن. ئالدىنقى تۆت ئايدا ئېلىمىز ئامېرىكا، ياۋروپا ئىتىپپاقى، جۇڭگو شياڭگاڭ، ياپونىيە ۋە كورېيە قاتارلىق دۆلەتلەردىن قوبۇل قىلغان چەت ئەللىكلەر مۇلازىمىتىنى سىرتقا ھۆددىگە بېرىشنىڭ ئىجرا سوممىسى ئايرىم – ئايرىم 24 مىليارد 440 مىليون يۈەن، 18 مىليارد 130 مىليون يۈەن، 18 مىليارد 10 مىليون، 9 مىليارد 230 مىليون ۋە 7 مىليارد 200 مىليون يۈەن بولۇپ، ئېلىمىزنىڭ چەت ئەللىكلەر مۇلازىمىتىنى سىرتقا ھۆددىگە بېرىش ئىجرا سوممىسىنىڭ جەمئىي %68.7 ىنى ئىگىلىگەن.
</S>
<S ID=28284>
‏
</S>
</TEXT>
/BODY
/DOC