<DOC>
<DOCID>TIANSHAN.571973</DOCID>
<HEADER>
<CLASS>خەلقئارا</CLASS>
<DATE>2016-12-14 15:43:32</DATE>
</HEADER>
<BODY>
<HEADLINE>
<S ID=64965>
بان كېمون: «مەن ب د ت نىڭ بالىسى»
</S>
</HEADLINE>
<TEXT>
<S ID=64966>
 شۇ يەر ۋاقتى 12-دېكابىر، ب د ت غا ئەزا 193 دۆلەتنىڭ ۋەكىلى نيۇيوركتىكى ب د ت باش ئىشتابى زالىدا چاۋاكلىرى بىلەن قارار ماقۇللاپ، پات ئارىدا ۋەزىپىسىدىن بوشىنىدىغان بان كېمونغا بولغان ھۆرمىتىنى بىلدۈردى.
</S>
<S ID=64967>
    1944-يىلى 13-ئىيۇن، بان كىمون كورېيە چېئونجۇ شەھىرى ئۇمسۇڭ ۋىلايىتىدە بىر دېھقان ئائىلىسىدە تۇغۇلغان، ئۇ ئۆيىدىكى ئالتە بالىنىڭ چوڭى ئىدى.
</S>
<S ID=64968>
ئۇ ئالتە ياشقا كىرگەن يىلى، چاۋشيەن ئۇرۇشى پارتلىدى، دادىسىنىڭ ئامبار تىجارىتى بۇنىڭ بىلەن ۋەيران بولدى، بان كېمون ئائىلىسدىكىلەر تاغلىق رايونغا قېچىپ بېرىپ، ئاچ-يالىڭاچ تۇرمۇش كەچۈردى.
</S>
<S ID=64969>
بان كېمون مۇنداق دەيدۇ:«مەن ئۇرۇش ئايروپىلانىنىڭ ئەتراپتىكى كەنت ۋە شەھەرلەرنى بومباردىمان قىلغانلىقىنى كۆرەلەيتتىم.»
</S>
<S ID=64970>
    مەكتەپكە كىرگەندىن كېيىن، بان كېمون قاتتىق تۈزۈم ئاستىدا ئېنگىلىزچە ئاساسىنى ياخشى سالدى.
</S>
<S ID=64971>
مەكتەپ ئوقۇغۇچىلاردىن ھەر بىر ئىنگىلىزچە جۈملىنى 10 قېتىم يېزىپ، ئەستە قالدۇرۇشنى تەلەپ قىلاتتى.
</S>
<S ID=64972>
1956-يىلى، ساۋاقداشلار بان كېموننى شۇ چاغدىكى ب د ت نىڭ باش كاتىپى داگ خاماشېردقا پورتۇگالىيەنىڭ سوۋېت ئىتتىپاقىغا قارىتىلغان قوزغىلىڭىغا ئائىت بىر پارچە ھۆججەت يېزىشقا كۆرسەتتى.
</S>
<S ID=64973>
 بان كېمون بۇ ھەقتە:«مەن ئۇلارنىڭ بۇ ھۆججەتنى زادى ئەۋەتكەن-ئەۋەتمىگەنلىكىنى بىلمەيمەن» دەيدۇ.
</S>
<S ID=64974>
    1962-يىلى، بان كېمون ئامېرىكىنىڭ قىزىل كىرېست تۈرىگە قاتناشتى، ئۇ ئاق سارايدا شۇ چاغدىكى ئامېرىكا زۇڭتۇڭى جون كېنىندىنى كۆردى، شۇنىڭدىن باشلاپ، ئۇنىڭ دىپلوماتىيە قىزىقىشى تېخىمۇ كۈچەيدى.
</S>
<S ID=64975>
1970-يىلى، بان كېمون سېئول دۆلەتلىك ئۇنىۋېرسىتېتىنى پۈتتۈرۈپ، خەلقئارا مۇناسىۋەت پېنى بويىچە باكلاۋىرلىق دىپلومى ئالدى.
</S>
<S ID=64976>
1971-يىلى، ئۇ تولۇق ئوتتۇرا يىللىقتىكى ساۋاقدىشى يۇ سونتاك بىلەن توي قىلدى، ئىككىنچى يىلى دىپلوماتىيە ئەمەلدارى ئىمتىھانىدىن ئۆتتى.
</S>
<S ID=64977>
1985-يىلى، بان كېمون خارۋارد ئۇنىۋېرسىتېتى كېنىندى ھۆكۈمەت ئىنىستىتۇتىنى پۈتتۈرۈپ، ئاممىۋى باشقۇرۇش كەسپى بويىچە ماگىستىرلىق ئۇنۋانى ئالدى.
</S>
<S ID=64978>
        بان كېمون كورېيە دىپلوماتىيە مىنىستىرلىقىدا 30 يىلدىن كۆپ ۋاقىت ۋەزىپە ئۆتىدى، بۇ مەزگىلدە ھىندىستان، ئامېرىكا ۋە ئاۋسترىيەگە ئەۋەتىلىپ شۇ يەرلەردە بىر مەزگىلدىن تۇردى.
</S>
<S ID=64979>
1975-يىلى، ئۇ كورېيە ئىچكى ئىشلار مىنىستىرلىقىنىڭ ئەزاسى بولۇش سۈپىتى بىلەن، ب د ت دىكى خىزمىتىنى باشلىدى.
</S>
<S ID=64980>
1999-يىلى، كورېيەنىڭ ئاۋسترىيەدە تۇرۇشلۇق باش ئەلچىسى ۋەزىپىسىنى ئۆتەۋاتقان بان كېمون «ئومۇميۈزلۈك يادرو سىنىقىنى مەنئىي قىلىش شەرتنامىسى تەشكىلاتى»(CTBTO)نىڭ رەئىسى بولدى.
</S>
<S ID=64981>
رېيتېر ئاگېنتلىقى ئۇنىڭغا قارىتا ئىلگىرى: «بان كېمون ئېغىر-بېسىق، كەمتەر ئادەم، ئۇزۇن يىللىق دىپلوماتىيە ھاياتىدا تۈزۈك خاتالىق ئۆتكۈزۈپ باقمىغان» دەپ باھا بەرگەن.
</S>
<S ID=64982>
    2001-يىلى، بان كېموننىڭ ياردەمچىسى خىزمەتتە خاتالىشىپ «ترايېكتورىيەلىك باشقۇرۇلىدىغان بومبىغا قارشى شەرتنامە»نىڭ ئەڭ ئاخىرىدا كۈچكە ئىگە بولماسلىقىنى كەلتۈرۈپ چىقاردى.
</S>
<S ID=64983>
«ئۇ ھاياتىمدىكى تۇنجى خىزمەت خاتالىقىم» دەيدۇ بان كېمون. شۇ قېتىمقى خاتالىقتىن كېيىن، بان كېمون چەت، يىراق دۆلەتلەردە خىزمەتكە ئەۋەتىلىش تەييارلىقىنى كۆرۈپ قويدى، بىراق، شۇ چاغدىكى ب د ت يىغىنىنىڭ رەئىسى خەن سوڭسۇ ئەۋەتكەن كورېيە ئىشخانىسىنىڭ مۇدىرى بولۇش تەكلىپنامىسىنى تاپشۇرىۋالدى.
</S>
<S ID=64984>
«بۇ بىر قېتىملىق ‹ئاپەتتىن ئامەت كېلىش› سەرگۈزەشتىم» دەيدۇ ئۇ.
</S>
<S ID=64985>
    بان كېمون ئىلگىرى كورېيە دىپلوماتىيە مىنىستىرى سۈپىتىدە ئالتە تەرەپ سۆھبىتىگە قاتنىشىپ، چاۋشيەننىڭ يادرو مەسىلىسىنى بىرلىكتە ھەل قىلغان.
</S>
<S ID=64986>
ئۇ يېڭى ۋەزىپىسىگە تەيىنلەنگەندىن كېيىن، كورېيەنىڭ ئىنسانپەرۋەرلىك مەسىلىلىرىدە چاۋشيەنگە تۇتقان پوزېتسىيەسىدە ياخشىلىنىش بولدى.
</S>
<S ID=64987>
بۇ سەۋەبلىك «لىڭ تاسما» دەپمۇ تەنقىدلەندى.
</S>
<S ID=64988>
كورېيەنىڭ بىر قىسىم تاراتقۇلىرى ئۇنى «يىلان بېلىقتەك ھىيلىگەر» دېدى، بۇ ھەقتە ئۇ چۈشەندۈرۈپ:«چۈنكى مەن تاراتقۇلارغا ئەزەلدىن ناھايىتى دوستانە، بىراق، بۈگۈن ۋەدە بېرەلەيمەنكى، زۆرۈر بولغاندا مەن يەنە ناھايىتى ‹قاتتىق› » دەيدۇ.
</S>
<S ID=64989>
    يېڭى ۋەزىپىگە تەيىنلەنگەن بان كېمون چاۋشيەن يېرىم ئارىلى ۋەزىيىتى، ئىراق ئۇرۇشى، ئىراننىڭ يادرو تەھدىتى ۋە ئافغانىستاندىكى داۋاملىشىۋاتقان توقۇنۇش قاتارلىق بىر قاتار رايون مەسىلىلىرىگە دۇچ كەلدى.
</S>
<S ID=64990>
بان كېمون چاۋشيەن يېرىم ئارىلىنىڭ جىددىي ۋەزىيىتىنى پەسەيتىشتە زور تىرىشچانلىقلارنى كۆرسەتتى، ئۇ:«بۇ مۇرەككەپ مەسىلىگە قارىتا مەن چوڭقۇر تەسىراتقا ۋە چۈشىنىشكە ئىگە.
</S>
<S ID=64991>
مەن بارلىق تارىخىي ئارقا كۆرۈنۈشلەرنى چۈشىنىمەن، شۇنداقلا كورېيە-چاۋشيەن ئىككى تەرەپتىكى ئالاقىدار زاتلارنى تونۇيمەن.
</S>
<S ID=64992>
مەن ئۆزۈمنىڭ بۇ مەسىلىنى ھەر قانداق بىر كىشىدىنمۇ ياخشى بىر تەرەپ قىلالايدىغىنىمغا ئىشىنىمەن» دېگەن. 
</S>
<S ID=64993>
    ب د ت باش كاتىپى ــ بۇ ۋەزىپە ئەزەلدىن «چېكىدىغىنى جەبىر-جاپا، ئاڭلايدىغىنى تەنە-تاپا» بولىدىغان، كۈچلۈك دىپلوماتىيە ۋە باشقۇرۇش ئىقتىدارى تەلەپ قىلىدىغان، شۇنداقلا ھەر تەرەپتىن كەلگەن بېسىملارغا بەرداشلىق بېرەلەيدىغان بولۇش زۆرۈر خىزمەت بولۇپ، ھەرگىزمۇ بىر ئاسان خىزمەت ئەمەس ئىدى.
</S>
<S ID=64994>
بان كېمون دەسلەپتە ۋەزىپىگە چىققاندا چاۋشيەن بىر قېتىملىق يادرو سىنىقى ئارقىلىق ئېتىراز بىلدۈردى.
</S>
<S ID=64995>
بۇنىڭدىن باشقا، ئۇنىڭ ئالتە تەرەپ سۆھبىتىگە ب د ت باش كاتىپى سالاھىيىتى بىلەن قاتنىشىشىمۇ بىر قانچە دۆلەت ۋەكىلىنىڭ گۇمانىنى قوزغىدى.
</S>
<S ID=64996>
    بان كېمون ئۆزىنى «مەن بىر ماسلاشتۇرغۇچى، مۇرەسسەچى» دەيدۇ، ئۇ ۋەزىپە ئۆتىگەن مەزگىلدە ئەيدىز كېسىلى قاتارلىق ساغلاملىق مەسىلىلىرىگە ناھايىتى كۆڭۈل بۆلدى، بۇنىڭ بىلەن بىر ۋاقىتتا، باي-نامرات دۆلەتلەر ئارىسىدىكى نىزالارنى كۈچىنىڭ بارىچە ئوڭشىدى.
</S>
<S ID=64997>
    كورېيە دىپلوماتىيە ۋە سودا مىنىستىرى بولغان مەزگىلدە، بان كېموننىڭ لەقىمى «بيۇروكرات»، «مەمۇرىي خادىم» ئىدى، بۇنىڭ ئىجابىيمۇ، سەلبىيمۇ مەنىلىرى بار ئىدى.
</S>
<S ID=64998>
ئىجابىي مەنىسى بولسا ئۇنىڭ ئىنچىكە تەپسىلاتلارغا كۆڭۈل بۆلىدىغانلىقى ۋە مەمۇرىي ئىقتىداردا پىشىپ-يېتىلگەنلىكىنى ماختاش بولسا، سەلبىي قاراشتىكىلەر ئۇنى جەلپكارلىقى يوق، مەسىلىلەردىن ئۆزىنى قاچۇرۇشقا ئۇستا، دېگەن.
</S>
<S ID=64999>
    بان كېمون خانىمى بىلەن تولۇق ئوتتۇرىدا تونۇشقان، ھازىر ئىككى قىزى، بىر ئوغلى بار.
</S>
<S ID=65000>
چوڭ قىزى 1972-يىلى تۇغۇلغان بولۇپ، نۆۋەتتە، سېئۇلدىكى كورېيە خەلقئارا ئالاقە مالىيە گۇرۇھىدا ئىشلەيدۇ، يولدىشى ھىندىستانلىق.
</S>
<S ID=65001>
ئوغلى ھىندىستاندا تۇغۇلغان، نۆۋەتتە، نيۇيوركتىكى بىر مەبلەغ سېلىش شىركىتىدە ئىشلەيدۇ. 
</S>
<S ID=65002>
ئۈچىنچى پەرزەنتى بولغان كىچىك قىزى كېنىيەدە ب د ت بالىلار فوندى جەمئىيىتىدە ئىشلەيدۇ.
</S>
<S ID=65003>
    بان كېمون ب د ت نىڭ باش كاتىپى بولۇپ تەيىنلەنگەندىن باشلاپ، ئۇ چېئونجۇ شەھىرىنىڭ مەدەنىيەت بەلگىسى بولۇپ قالدى، ئۇ ۋەزىپىگە يېڭى تەيىنلەنگەندە چېئونجۇ شەھىرىدىكى 50 مىڭ ئامما تەنتەربىيە مەيدانىغا يىغىلىپ ئۇنى تەبرىكلىدى.
</S>
<S ID=65004>
ئارقىدىن، نۇرغۇن مۇتەخەسسىسلەر ئۇ تۇغۇلغان كەنتكە ئېكىسكۇرسىيەگە باردى.
</S>
<S ID=65005>
    بان كېموننىڭ ئاددىي-ساددا تۇرمۇش كەچۈرۈش ئۇسۇلى قۇرداشلىرىنىڭ ئالقىشىغا ئېرىشكەنىدى، ئۇلار ئۇنى «ئالىيجاناب» دەپ تەرىپلەشكەنىدى.
</S>
<S ID=65006>
ئۇنىڭ چىرايىدىن خۇش تەبەسسۇم كەتمەيتتى، بۇمۇ ئۇنىڭ ئوبرازلىق بەلگىلىرىنىڭ بىرى بولۇپ قالدى.
</S>
</TEXT>
/BODY
/DOC