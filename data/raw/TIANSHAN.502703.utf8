<DOC>
<DOCID>TIANSHAN.502703</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-02-28 14:41:07</DATE>
</HEADER>
<BODY>
<HEADLINE>
<S ID=16381>
كۇچا ئىقتىساد تېخنىكا تەرەققىيات رايونى پۇقراۋى كارخانىلارنى يۆلىدى
</S>
</HEADLINE>
<TEXT>
<S ID=16382>
   نىياز راھمان خەۋەر قىلىدۇ: كۇچا ئىقتىساد تېخنىكا تەرەققىيات رايونى بۇلتۇر پۇقراۋى كارخانىلارنىڭ تەرەققىياتىنى ئىلگىرى سۈرۈش ئۈچۈن 1500 مو كۆلەمدىكى ياسىمىچىلىق ۋە كىچىك تىپتىكى كۆلەملەشكەن ئىگىلىك تىكلەش رايونى قۇرۇش يولىدا دادىل ئىزدىنىپ، رىقابەت ئىقتىدارىغا ئىگە كەسىپلەر توپىنىڭ شەكىللىنىشىگە يول ئاچتى.
</S>
<S ID=16383>
   كۇچا ئىقتىساد تېخنىكا تەرەققىيات رايونى بۇلتۇر سودىگەر ۋە مەبلەغ جەلپ قىلىش يېڭى ئەندىزىسىنى قوللىنىپ، ماشىنا – ئۈسكۈنە ياسىمىچىلىقى، يېزا ئىگىلىك قوشۇمچە مەھسۇلاتلىرىنى پىششىقلاش، مىللىي كىيىم – كېچەك تىككۈچىلىك، كەشتىچىلىك كەسىپلىرى توپىنى يېتىلدۈرۈپ، ئاپتونوم رايونىمىزنىڭ ئىچى، سىرتىدىكى داڭلىق، ئىشقا ئورۇنلاشتۇرۇش ئىقتىدارى كۈچلۈك 21 پۇقراۋى كارخانا بىلەن ھەمكارلىق مۇناسىۋىتى ئورنىتىپ، 2000دىن ئارتۇق كىشىنى ئىشقا ئورۇنلاشتۇردى.
</S>
<S ID=16384>
500 مىليون يۈەندىن ئاز مەبلەغ سېلىنىدىغان تۈرلەرنى بىۋاسىتە تەستىقلاپ، مۇناسىۋەتلىك رەسمىيەتلەرنى ئۈچ كۈندە بېجىرىپ بەردى، تەييارلىق كۆرۈلۈۋاتقان ۋە قۇرۇلۇۋاتقان تۈرلەرگە چېتىشلىق مەسىلىلەرنى ۋاقتىدا ھەل قىلدى.
</S>
<S ID=16385>
قەرەللىك تۈر مۇھاكىمە يىغىنى ئېچىپ، ‹‹بىر ئىشنى بىر مۇھاكىمە قىلىش››، ‹‹بىر كارخانىغا بىر سىياسەت قوللىنىش›› ئارقىلىق، تۈر قۇرۇلۇشلىرىنىڭ راۋان يولغا قويۇلۇشىغا ‹‹يېشىل چىراغ›› يېقىپ بەردى.
</S>
<S ID=16386>
مىللىي كىيىم – كېچەك، مىللىي كەشتە بۇيۇملىرىنىڭ سۈپىتى ۋە دەرىجىسىنى ئۆستۈرۈش ئۈچۈن، شىنجاڭدىكى تيەنجىنلىك سودىگەرلەر ئۇيۇشمىسى، سۇجۇلۇق كەشتىچى مۇتەخەسسىسلەر بىلەن كۆپ قېتىم كېڭىشىپ، شىنجاڭنىڭ ئىچى، سىرتىدىن مىللىي كىيىم – كېچەك ۋە كەشتىچىلىك ساھەسىدىكى باشلامچى كارخانىلاردىن بىر تۈركۈمنى كىرگۈزۈپ، بۇ كارخانىلارنى داڭلىق مەھسۇلات لايىھەلەش، مەھسۇلاتلارنىڭ سېتىلىش يوللىرىنى كېڭەيتىش، خادىم تەربىيەلەش ۋە كەسىپ جەھەتتىن يېتەكلەشكە ئىلھاملاندۇرۇپ، پۇقراۋى كارخانىلارنىڭ ھەمكارلىشىپ تەڭ تەرەققىي قىلىشىغا ئاساس سالدى.
</S>
</TEXT>
/BODY
/DOC