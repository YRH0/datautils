<DOC>
<DOCID>TIANSHAN.526118</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-01 12:19:23</DATE>
</HEADER>
<BODY>
<HEADLINE>
<S ID=29388>
ئاياللارنىڭ غەمگۈزارى ‹‹خانئۆي›› 
</S>
</HEADLINE>
<TEXT>
<S ID=29389>
    جەمئىيەتنىڭ تەرەققىي قىلىشى، تۇرمۇش رىتىمىنىڭ تېزلىشىشىگە ئەگىشىپ، ئاياللارنىڭ زىممىسىدىكى يۈك بارغانسېرى ئېغىرلاشتى، ئۇلار ئائىلە ئىشلىرىنى قىلىش، پەرزەنت تەربىيەلەش، چوڭلارنىڭ ھالىدىن خەۋەر ئېلىشتىن باشقا خىزمەت قىلىپ، يېرىم دۇنيالىق رولىنى جارى قىلدۇرماقتا. بىز ھەمىشە ئەتراپىمىزدا بەزى ئاياللارنىڭ پەرزەنتلىرىنىڭ، چوڭلارنىڭ ھالىدىن خەۋەر ئېلىشقا ۋاقىت چىقىرالمايۋاتقانلىقىنى، يەنە بەزى ئاياللارنىڭ چىقىش يولى تاپالماي تەمتىرەپ قېلىۋاتقانلىقىنى كۆرۈپ تۇرىمىز، مۇشۇنداق ئېھتىياجنىڭ تۈرتكىسىدە ئۈرۈمچى ‹‹خانئۆي›› پەرۋىشكارلار مۇلازىمەت مەركىزى قۇرۇلۇپ، بۇ قىيىنچىلىقلارنى ھەل قىلدى.
</S>
<S ID=29390>
    جەمئىيەتتىكى ئىش ئورنىدىن قالغان، ئىش كۈتۈپ تۇرغان خانىم – قىزلارغا خىزمەت ئورنى ھازىرلاپ بېرىش، خىزمەتتىكى ئاياللارنىڭ تۇرمۇش بېسىمىنى يېنىكلىتىش مەقسىتىدە قۇرۇلغان ئۈرۈمچى ‹‹خانئۆي›› پەرۋىشكارلار مۇلازىمەت مەركىزىدە تۇغۇتلۇق ئاياللارنىڭ ھالىدىن خەۋەر ئېلىش، باشقىلارنىڭ ئائىلىسىگە بېرىپ بالىلارغا قاراش، دوختۇرخانا ۋە ئائىلىدە كېسەل كۈتۈش، ئائىلىدە چوڭلارنىڭ ھالىدىن خەۋەر ئېلىش، مېھمان كۈتۈش، ئۆي تازىلىقى قاتارلىق مۇلازىمەت تۈرلىرى تەسىس قىلىندى. بۇ مەركەز قۇرۇلغان بىر يېرىم يىلدىن بۇيان 48 ئايالنى ئىشقا ئورۇنلاشتۇرۇپ، ئۇلارغا چىقىش يولى تېپىپ بەردى ھەم ياش ئانىلارنىڭ سىرتتا خاتىرجەم خىزمەت قىلىشىغا شارائىت ھازىرلاپ بەردى. بۇ مۇلازىمەت مەركىزى خىزمەتچى تەكلىپ قىلغاندا ئائىلىسىدە قىيىنچىلىقى بار، مۇقىم كىرىمى يوق ئاياللارنى ئالدىن ئويلاشتى، سالامەتلىكىنى تەكشۈرتۈپ ساغلاملىق كىنىشكىسى تارقاتتى ۋە مۇنتىزىم تەربىيەلەنگەندىن كېيىن كەسپىي تېخنىكا سالاھىيەت كىنىشكىسى ئېلىپ ئىشقا چىقىش تۈزۈمىنى يولغا قويدى.
</S>
<S ID=29391>
    يەكەن ناھىيەسىدىن بۇ مۇلازىمەت مەركىزىگە كېلىپ ئىشلەۋاتقان مەريەمگۈل مۇنداق دېدى: ئېرىم ئىككىمىز دېھقان، ئاتا – ئانام ياشىنىپ قالدى، بالام كىچىك بولغاچقا تۇرمۇشتا قىينىلىپ قالدۇق. مەن باشلانغۇچ مەكتەپنى پۈتكۈزگەن بولغاچقا، ھازىر نەگىلا بارسام دىپلوم تەلەپ قىلىدىكەن. مەن ئۆزۈمگە ماس كېلىدىغان خىزمەت تاپالماي يۈرگەن كۈنلەردە رادىيودىن ‹‹خانئۆي›› پەرۋىشكارلار مۇلازىمەت مەركىزىگە خىزمەتچى قوبۇل قىلىدىغانلىقىنى ھەم ھەقسىز تەربىيەلەيدىغانلىقىنى ئاڭلاپ، ئۈرۈمچىگە كەلگەندىن كېيىن بۇ مەركەزدە مۇنتىزىم تەربىيەلىنىپ بالا باققۇچى بولدۇم. بۇ يەردە تاماق، ياتاق ھەقسىز، تۇنجى ئايدىلا 3000 يۈەن مائاش ئېلىپ ئۆيۈمگە ئەۋەتتىم.
</S>
<S ID=29392>
    ئۈرۈمچى شەھىرىنىڭ تەڭرىتاغ رايونى ‹‹خۇڭخۇييۈەن›› تۇرالغۇ رايونىدا ئولتۇرۇشلۇق ماھىنۇر قۇربان پېنسىيەگە چىققان بولۇپ، ئائىلە تازىلىقى مۇلازىمىتىگە ئېھتىياجلىق ئىدى. ئۇ يېقىندىن بېرى ‹‹خانئۆي›› پەرۋىشكارلار مۇلازىمەت مەركىزىدىن خىزمەتچى تەكلىپ قىلىپ ئۆيىنى تازىلىتىدىغان بولدى، ئۇ مۇنداق دېدى: مەن باشقىلاردىن ‹‹خانئۆي›› پەرۋىشكارلار مۇلازىمەت مەركىزىنىڭ ئانىلار بايرىمىلىق ھەقسىز ئۆي تازىلاپ بېرىش پائالىيىتى ئۆتكۈزۈۋاتقانلىقىنى ئاڭلاپ، تېلېفوندا زاكاز قىلىپ ئۆيۈمنى تازىلاتقانىدىم، مۇلازىمەت مەركىزىدىن كەلگەن ئىككى قىز ئۆيۈمنى پاكىز تازىلاپ بەردى، مۇئامىلىسىمۇ ياخشى ئىكەن.
</S>
<S ID=29393>
    بىز ‹‹خانئۆي›› پەرۋىشكارلار مۇلازىمەت مەركىزىدە زىيارەت قىلىش جەريانىدا مۇنتىزىم تەربىيەلەنگەن خادىملارنىڭ مۇلازىمەتنى بىرىنچى ئورۇنغا قويىدىغانلىقىنى، ئۇلارنىڭ بۇ خىزمەت ئورنىدىن تولىمۇ مەمنۇن ئىكەنلىكىنى ھېس قىلدۇق. بۇ مەركەزنىڭ خىزمەتچىسى بۇسارىگۈل ياسىن مۇنداق دېدى: ئىلگىرى تىككۈچىلىك قىلاتتىم، 2013 – يىلى ئېرىم تۈگەپ كېتىپ، ئۈچ بالام بىلەن قېلىپ تىككۈچىلىكنى قىلالمىدىم، كېيىن بۇ مەركەزگە تىزىملىتىپ، ئائىلە مۇلازىمىتى كەسپى بويىچە ھەقسىز تەربىيەلىنىپ، كەسپىي سالاھىيەت كىنىشكىسى ئالغاندىن كېيىن ئىشقا ئورۇنلاشتىم. ھازىر بۇ مەركەزدە باشقىلارنىڭ ئۆيىدە بالىسىغا قاراش، ئائىلىلەرگە بېرىپ تاماق ئېتىش، مېھمان كۈتۈش قاتارلىق ئىشلارنى قىلىۋاتىمەن.
</S>
<S ID=29394>
    ئۈرۈمچى ‹‹خانئۆي›› پەرۋىشكارلار مۇلازىمەت مەركىزىنىڭ قۇرغۇچىسى ئالىيە مۇسا كېيىنكى پىلانلىرى ئۈستىدە توختىلىپ مۇنداق دېدى: خىزمىتى يوق ئاياللارنى ئىشقا ئورۇنلاشتۇرۇپ، خىزمىتى بار ئاياللارغا ئەلا مۇلازىمەت قىلىشتەك ‹‹قوش ئۈنۈم››نى يارىتىش بىزنىڭ خىزمەت نىشانىمىز. مەن بازار تەكشۈرۈش جەريانىدا بەزى ئائىلىلەردە مېڭە يىگلەش، پارالىچ كېسىلى بار ياشانغانلارنىڭ بارلىقىنى، لېكىن پەرزەنتلەرنىڭ ھەممىسى خىزمەت ھەلەكچىلىكى بىلەن چوڭلارنىڭ ھالىدىن تەلتۆكۈس خەۋەر ئالالمايدىغانلىقىنى ھېس قىلدىم. بىز بۇنىڭدىن كېيىن ئائىلىدە چوڭلارغا ھەمراھ بولۇش ۋە ئائىلىسىگە بېرىپ ئۆيىنى تازىلاپ بېرىش مۇلازىمىتىنى مۇقىم تەرەققىي قىلدۇرىمىز. ئاپتونوم رايونلۇق مېيىپلەر بىرلەشمىسى بىلەن بىرلىكتە ئائىلىسىدە قىيىنچىلىقى بار، جورىسىز مېيىپلەرگە ئايدا بىر قېتىم ئۆيىنى ھەقسىز تازىلاپ بېرىش مۇلازىمەت تۈرىنى يولغا قويىمىز. مۇلازىمەت مەركىزىمىزگە تېخىمۇ كۆپ ئىشسىز ئاياللارنى جەلپ قىلىپ، جەمئىيەتنىڭ بېسىمىنى يېنىكلىتىشكە، خىزمەتچى خادىملارنىڭ ئۇنىۋېرسال ساپاسىنى يۇقىرى كۆتۈرۈپ، ھەر مىللەت ئاممىغا ئەلا مۇلازىمەت قىلىشقا تىرىشىمىز.
</S>
</TEXT>
/BODY
/DOC