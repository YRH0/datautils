<DOC>
<DOCID>TIANSHAN.521011</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-05-03 18:10:58</DATE>
</HEADER>
<BODY>
<HEADLINE>
<S ID=26964>
2016-يىلىدىكى روزغارچىلىق پىرىنسىپلىرى
</S>
</HEADLINE>
<TEXT>
<S ID=26965>
مۇھەممەد تۇراپ
</S>
<S ID=26966>
   نۆۋەتتە ئىقتىسادنىڭ تۆۋەنلەش بېسىمى زورىيىۋاتقان، بانكىغا ئامانەت قويۇلغان پۇلنىڭ ئۆسۈم نىسبىتى تۆۋەنلەۋاتقان، پاي چېكى بازىرى كاساتلاشقان ئەھۋالدا، مەبلەغنىڭ قىممىتىنى ساقلاش ۋە قىممىتىگە كاپالەتلىك قىلىش مۇھىم مەسىلە بولۇپ قالدى. شۇڭا كۈتۈلمىگەن زىياندىن ساقلىنىش ئۈچۈن، چوقۇم يېڭى ۋەزىيەتتىكى روزغارچىلىق پىرىنسىپلىرىنى پىششىق بىلىۋېلىش ناھايىتى مۇھىم.
</S>
<S ID=26967>
   مەبلەغنى ئەقىلگە مۇۋاپىق تەقسىملەش كېرەك
</S>
<S ID=26968>
   ھازىر مۇتلەق كۆپ ساندىكى ئائىلىدە ئۆي قەرزى بار، سىز ھەر ئايلىق كىرىمىڭىزنىڭ %20ىنى قەرز تۆلەشكە ئىشلەتسىڭىز ئائىلە تۇرمۇشىڭىزغا تەسىر يەتمەيدۇ. ھازىرقى مال باھاسى ئۆسكەن ۋە ئىستېمال چىقىمى ئاشقان شارائىتتا ئائىلىنىڭ %40 كىرىمىنى بانكىغا ئامانەت قويسىڭىز ۋاقىتنىڭ ئۆتۈشى بىلەن بانكىغا قويۇلغان پۇل كۆپەيگەنسېرى پەرزەنتلەرنى ئوقۇتۇش ۋە چوڭ سوممىلىق ئىستېمال بۇيۇملىرى سېتىۋېلىشقا توغرا كەلگەندە، ئانچە قىينىلىپ كەتمەيسىز. ھەر ئايدا %10 كىرىمنى ئائىلە ئەزالىرىنىڭ سۇغۇرتىسىغا تاپشۇرسىڭىز، كۈتۈلمىگەن خەۋپ – خەتەر يۈز بەرسە تېگىشلىك كاپالەتكە ئېرىشەلەيسىز.
</S>
<S ID=26969>
   ئوخشىمىغان روزغارچىلىق مەھسۇلاتلىرىنىڭ پەرقىنى تولۇق تونۇش كېرەك
</S>
<S ID=26970>
   ئوخشىمىغان روزغارچىلىق مەھسۇلاتلىرىنىڭ خەۋپ – خەتىرى ۋە پايدىسىمۇ ئوخشىمايدۇ. ئادەتتىكى ئەھۋالدا خەۋپ – خەتىرى تۆۋەن ياكى خەۋپ – خەتىرى يوق روزغارچىلىق مەھسۇلاتلىرىنىڭ ئۈنۈمىمۇ تۆۋەن بولىدۇ. ئەكسىچە خەۋپ – خەتىرى يۇقىرى مەھسۇلاتلارنىڭ پايدىسىمۇ ياخشى بولىدۇ. فوندنىڭ ئىچىدە پاي چېكى تىپىدىكى فوندنىڭ كۆزلىمە پايدىسى يۇقىرى بولىدۇ، بىراق داۋالغۇشى زور، خەۋپ – خەتىرىمۇ يۇقىرى بولىدۇ. قەرز چېكى تىپىدىكى فوندنىڭ خەۋپ – خەتىرى تۆۋەن، پايدىسىمۇ پاي چېكى تىپىدىكى فوندنىڭ پايدىسىدىن تۆۋەن بولىدۇ. شۇڭا ھەر بىر كىشى ئۆزىنىڭ ئەمەلىي ئەھۋالىغا ئاساسەن، ئۆزىگە خاس روزغارچىلىق مەھسۇلاتلىرىنى تاللاپ سېتىۋېلىشى كېرەك.
</S>
<S ID=26971>
   پەلەمپەيسىمان پۇل ئامانەت قويۇشقا ئادەتلىنىش كېرەك
</S>
<S ID=26972>
   پەلەمپەيسىمان پۇل ئامانەت قويۇش ئۇسۇلى مۇنداق بولىدۇ. ئائىلىدە ۋاقتىنچە ئىشلەتمەيدىغان 100 مىڭ يۈەن پۇل بولسا، 10 مىڭ يۈەن، 20 مىڭ يۈەن، 30 مىڭ يۈەن ۋە 40 مىڭ يۈەن دەپ تۆتكە بۆلۈپ، ھەممىسىنى ئوخشاشلا بىر يىللىق قەرەللىك ئامانەتكە قويىمىز. بىر يىل توشمىغان ئەھۋالدا 10 مىڭ يۈەن پۇل جىددىي لازىم بولۇپ قالسا، قەرەلى توشۇشتىن بۇرۇن بۇ 10 مىڭ يۈەننى ئالساق، قالغان قەرەللىك ئامانەت پۇلنىڭ ئۆسۈم كىرىمى تەسىرگە ئۇچرىمايدۇ.
</S>
<S ID=26973>
   ھېيت – بايراملىق روزغارچىلىققا ئەھمىيەت بېرىش كېرەك
</S>
<S ID=26974>
   ھەر بىر كىشى پۇل ئىشلىتىش پىلانىغا ئاساسەن روزغاچىلىق پىلانىنى تۈزگەندىن باشقا، يەنە قانۇندا بەلگىلەنگەن ھېيت – بايراملىق روزغارچىلىققا ئالاھىدە ئەھمىيەت بېرىشى كېرەك. چۈنكى ھېيت – بايرام مەزگىلىدە دىرىگە كاپالەتلىك قىلىپ يۇقىرى پايدىغا ئېرىشكىلى بولىدىغان روزغارچىلىق مەھسۇلاتلىرى يولغا قويۇلىدۇ.
</S>
<S ID=26975>
   توردىكى روزغارچىلىق مەھسۇلاتلىرىنى سېتىۋېلىشنى ئۆگىنىۋېلىش كېرەك
</S>
<S ID=26976>
   ئىنتېرنېت تورىدا روزغارچىلىق مەھسۇلاتلىرىنى سېتىۋېلىش يېڭىدىن گۈللەنگەن روزغارچىلىق ئۇسۇلى بولۇپ، پايدىسى يۇقىرى بولۇشتەك ئالاھىدىلىكى بىلەن نۇرغۇن مەبلەغ سالغۇچىنى جەلپ قىلدى. نۆۋەتتە ئېلىمىزدە 1000خىلدىن ئارتۇق توردا روزغارچىلىق قىلىش سۇپىسى بار، سىز خالىغان سۇپىغا تىزىمغا ئالدۇرۇش، قىممەت تولۇقلاش، مەبلەغ سېلىش، نەق پۇل ئېلىش قاتارلىق باسقۇچلار ئارقىلىق %12 ، ھەتتا ئۇنىڭدىن يۇقىرى پايدىغا ئېرىشەلەيسىز. بىراق مەبلەغ سالغۇچىلار مۇنتىزىم، قانۇنلۇق روزغارچىلىق سۇپىلىرىنى تاللاپ مەبلەغ سېلىشى كېرەك. بىرىنچىدىن، ئىنتېرنېت تورىدا روزغارچىلىق قىلماقچى بولغانلار روزغارچىلىق مەھسۇلاتلىرىنىڭ پايدىسىنى قوغلاشماي، شۇ سۇپىنىڭ بىخەتەرلىكىنى ئالدىن ئويلىشىشى كېرەك. ئىككىنچىدىن، ئۆزىنىڭ ئەھۋالىغا ماس كېلىدىغان روزغارچىلىق مەھسۇلاتىنى تاللاش كېرەك. ئادەتتە سېتىۋالغان روزغارچىلىق مەھسۇلاتلىرىنىڭ پايدا ئەھۋالىنى توردا سۈرۈشتۈرەلەيدىغان ۋە خالىغان ۋاقىتتا روزغارچىلىق مەھسۇلاتىنىڭ پايدىسىنى ئېلىۋالغىلى بولىدىغان روزغارچىلىق مەھسۇلاتلىرىنى تاللاش ناھايىتى مۇھىم. ئۈچىنچىدىن، ئىنتېرنېت پۇل مۇئامىلە سۇپىسىنى تاللىغاندا ھوشيار بولۇش كېرەك. گەرچە ئېلىمىزدە ئىنتېرنېت پۇل مۇئامىلىسى زور تەرەققىياتلارغا ئېرىشىپ روزغارچىلىق مەھسۇلاتلىرىنى توردا سېتىۋېلىش خىزمىتى يولغا قويۇلغان بولسىمۇ، بىراق ئىنتېرنېت پۇل مۇئامىلىسىنى نازارەت قىلىش، باشقۇرۇش تازا مۇكەممەل ئەمەس.
</S>
<S ID=26977>
‏
</S>
</TEXT>
/BODY
/DOC