<DOC>
<DOCID>TIANSHAN.546466</DOCID>
<HEADER>
<CLASS>تەنتەربىيە خەۋەرلىرى</CLASS>
<DATE>2016-09-02 12:21:34</DATE>
</HEADER>
<BODY>
<HEADLINE>
<S ID=45378>
‹‹ساغلام شىنجاڭ›› ‹‹تەنھەرىكەت رېتسېپى››غا موھتاج
</S>
</HEADLINE>
<TEXT>
<S ID=45379>
 چاۋ جىن
</S>
<S ID=45380>
ھازىر بوۋايلار باغچىدا چېنىقىۋاتقان، مومايلار كۈندە توپلىشىپ مەيدان ئۇسسۇلى ئويناۋاتقان، خىزمەتچىلەر ئىشتىن چۈشكەندىن كېيىن تەنھەرىكەت مەيدانلىرىغا بېرىپ توپ ئويناۋاتقان كۆرۈنۈشلەرنى ھەممە يەردە كۆرگىلى بولىدۇ.
</S>
<S ID=45381>
شۇڭا، تەنتەربىيە ساغلاملىق ئېلىپ كېلىدىغان پايدىلىق ھەرىكەت، دېگەن قاراش كىشىلەر قەلبىدىن چوڭقۇر ئورۇن ئېلىۋاتىدۇ.
</S>
<S ID=45382>
    دوختۇرخانىغا كىرسىڭىز دوختۇرنىڭ تەكشۈرۈپ دورا يېزىپ بېرىدىغانلىقىنى ھەممە كىشى بىلىدۇ.
</S>
<S ID=45383>
لېكىن سىز ‹‹تەنھەرىكەت رېتسېپى›› دېگەن گەپنى ئاڭلاپ باققانمۇ؟
</S>
<S ID=45384>
قان بېسىمى، قاندىكى ماي تەركىبى، قەنت تەركىبى يۇقىرى كىشىلەر توپى ھەرىكەت قىلسا بولامدۇ – يوق؟
</S>
<S ID=45385>
ئۇلار قانداق ھەرىكەت قىلىشى كېرەك؟
</S>
<S ID=45386>
بۇ ئېھتىمال سىز ئىلگىرى چۈشىنىپ يەتكەن ياكى يەتمىگەن مەسىلىلەر بولۇشى مۇمكىن.
</S>
<S ID=45387>
بۇ قېتىمقى ‹‹ئىككى كۆرگەزمە››نىڭ بەدەن سۈپىتىنى تەكشۈرۈش مەركىزىدە سەككىز تۈردە ئۆزىڭىزنى تەكشۈرتسىڭىزلا، ‹‹تەنھەرىكەت رېتسېپى››ڭىزغا ئىگە بولالايسىز.
</S>
<S ID=45388>
شىنجاڭ تەنتەربىيە ئىلمىي تەتقىقاتخانىسىدىكى تەنھەرىكەت مۇتەخەسسىسلىرى سىزگە ئىلمىي ھەرىكەت قىلىش مەسلىھەتى بېرىدۇ.
</S>
<S ID=45389>
    ئىلمىي چېنىقمىسا ئېغىر ئاقىۋەت كېلىپ چىقىدۇ
</S>
<S ID=45390>
    ‹‹تەنھەرىكەت رېتسېپى››غا قارىماي قارىغۇلارچە چېنىقىش زىيانلىق.
</S>
<S ID=45391>
    يېڭىشەھەر رايونىدىكى جاڭ ئەپەندىنىڭ بۇلتۇر قەنت كېسىلى بارلىقى ئېنىقلانغاچقا، ئۇزۇنغا يۈگۈرۈپ بەدەن ساپاسىنى ياخشىلىماقچى بولغان.
</S>
<S ID=45392>
لېكىن نەچچە ئايدىن كېيىن سالامەتلىكىنى قايتا تەكشۈرتكەندە، ‹‹قان تەركىبىدىكى شېكەر مىقدارى›› قاتارلىق مۇھىم كۆرسەتكۈچلەر ياخشىلانمايلا قالماي، ئەكسىچە ئېغىرلىشىپ كەتكەن.
</S>
<S ID=45393>
    ئۇ شۇنچە چېنىقسا، نېمىشقا ئەكسىچە كېسىلى ئېغىرلىشىپ كېتىدۇ؟
</S>
<S ID=45394>
ئۇ يېقىندا شىنجاڭ تەنھەرىكەت ئىلمىي تەتقىقاتخانىسى ئېلىپ بارغان ساغلاملىق تەكشۈرۈش پائالىيىتىگە قاتناشقاندا، بۇنىڭ سەۋەبىنى چۈشەندى.
</S>
<S ID=45395>
ئەسلىدە ھەرقانداق ھەرىكەتنىڭ مىقدارى ئوخشاش بولسىمۇ، لېكىن ئۇنىڭ تەسىرى بەدەن ساپاسىغا قاراپ ئوخشىمايدىكەن، دېمەك، ‹‹تەنھەرىكەت رېتسېپى›› ئوخشىمايدىكەن.
</S>
<S ID=45396>
    شىنجاڭ تەنتەربىيە ئىلمىي تەتقىقاتخانىسىنىڭ مۇئاۋىن باشلىقى ئالىمجان ئەخمەت چۈشەندۈرۈپ مۇنداق دېدى: جاڭ ئەپەندىدەك قەنت كېسىلىگە گىرىپتار بولغانلار، بولۇپمۇ ئوتتۇرا ياش ۋە ياشانغان كېسەللەر پىيادە ئايلىنىش، سۇ ئۈزۈش قاتارلىق ئۆزىگە مۇۋاپىق كېلىدىغان ئوكسىگېنلىق تەنھەرىكەت تۈرلىرىگىلا قاتناشسا بولىدۇ.
</S>
<S ID=45397>
ئۇزۇنغا يۈگۈرۈش قاتارلىق كۈچلۈك ھەرىكەتلەر ئۇلارغا مۇۋاپىق بولمايلا قالماستىن، ئەكسىچە بەدىنىگە يۈك بولۇپ، كېسىلىنى ئېغىرلاشتۇرۇۋېتىدۇ.
</S>
<S ID=45398>
    بۇنداق مىساللار كۆپ. چۈ خانىممۇ چېنىقىش جەريانىدا ئورۇقلىماي ئەكسىچە سەمرىپ كەتكەن.
</S>
<S ID=45399>
ئالىمجان ئۇنىڭ ئەھۋالى توغرىسىدا ئىلمىي چۈشەنچە بېرىپ: چېنىققاندىن كېيىن تاماقنى كۆپ يېمەسلىك كېرەك.
</S>
<S ID=45400>
چۈنكى ھەرىكەت قىلغاندىن كېيىن، ئادەم بەدىنىنىڭ قوبۇل قىلىش ئىقتىدارى بەك كۈچىيىپ كېتىدۇ.
</S>
<S ID=45401>
بۇنىڭ ئەڭ ياخشى چارىسى شۇكى، ھەرىكەت قىلغاندا خورايدىغان قەنت تەركىبىنى تولۇقلاش ئۈچۈن، ھەرىكەت قىلىشتىن بىر سائەت ئىلگىرى ئازراق بىرنەرسە يەۋېلىش، دېدى.
</S>
<S ID=45402>
    ئالىمجان مۇنداق دېدى: شەھەر ئاھالىلىرىنىڭ كۆپىنچىسى ئىلمىي چېنىقىشنى، شۇنداقلا ‹‹تەنھەرىكەت رېتسېپى››نىڭ رولىنىڭ نېمىلىكىنى بىلمەيدۇ.
</S>
<S ID=45403>
مەسىلەن: نۇرغۇن كىشى بەدەن چېنىقتۇرغاندا قانچە ھارسا، ئۈنۈمى شۇنچە ياخشى بولىدۇ، دەپ قارايدۇ.
</S>
<S ID=45404>
ئەمەلىيەتتە ئۇنداق ئەمەس.
</S>
<S ID=45405>
چۈنكى ئارتۇقچە ھەرىكەت بەدەنگە زىيانلىق.
</S>
<S ID=45406>
مۇۋاپىق ھەرىكەت قىلغاندىلا، سالامەتلىككە كۈچلۈك كاپالەتلىك قىلغىلى بولىدۇ.
</S>
<S ID=45407>
    تەنھەرىكەت بىلەن داۋالاشنى بىرلەشتۈرۈش كېرەك
</S>
<S ID=45408>
    شىنجاڭ تېببىي ئۇنىۋېرسىتېتى قارىمىقىدىكى 2 – دوختۇرخانىنىڭ يۈرەك ساغلاملىقىنى ئەسلىگە كەلتۈرۈش مەركىزىگە شىنجاڭغا ياردەم بېرىش ئۈچۈن بېيجىڭ ئۇنىۋېرسىتېتى 3 – دوختۇرخانىسى يۈرەك – قان تومۇر ئىچكى كېسەللىكلەر بۆلۈمىدىن كەلگەن مۇتەخەسسىس شۈ شۈنلىن ھەر ھەپتىدە ياشانغانلارنى مۇۋاپىق چېنىقىشقا تەشكىللەيدۇ.
</S>
<S ID=45409>
    دۆلىتىمىزدە دوكتور شۈ شۈنلىندەك ياشانغانلارنى چېنىقىشقا تەشكىللەيدىغان كىشىلەر ناھايىتى ئاز.
</S>
<S ID=45410>
شۈ شۈنلىن ئەمەلىيەتتە ياشانغانلارغا يۈرەكنى ساغلاملاشتۇرۇشنى ئۆگىتىدۇ. ئۇ تونۇشتۇرۇپ مۇنداق دېدى: يۈرەكنى ساغلاملاشتۇرۇش ھەرىكىتى ھەممىلا كىشىگە ماس كېلىدۇ.
</S>
<S ID=45411>
تاجىسىمان يۈرەك كېسىلى، تىرەك سېلىش، كۆۋرۈك سېلىش ئوپېراتسىيەسى قاتارلىق چوڭ ئوپېراتسىيەلەردىن چىققان بىمارلارنى سالامەتلىكنى ئەسلىگە كەلتۈرۈش مەشىقى قىلدۇرسا، ئۇلارنىڭ كېسىلىنىڭ قايتا قوزغىلىش ۋە ئۆلۈپ كېتىش نىسبىتىنى زور دەرىجىدە تۆۋەنلەتكىلى بولىدۇ.
</S>
<S ID=45412>
    ئۇنىڭ يېتەكچىلىكىدە، شىنجاڭدىكى تۇنجى يۈرەك ساغلاملىقىنى ئەسلىگە كەلتۈرۈش مەركىزى يېقىندا ئېچىلغان بولۇپ، بۇ مەركەز يۈرەك ۋە ئۆپكىنى ئەسلىگە كەلتۈرۈش ۋىراچلىرى، جۇڭيى دوختۇرلىرى، پىسخولوگىيە دوختۇرلىرى، سالامەتلىكنى ئەسلىگە كەلتۈرۈش يېتەكچىلىرى ۋە ئوزۇقلۇقشۇناسلاردىن تەركىب تاپقان پەن ۋە كەسىپ ھالقىغان كۈچلۈك قوشۇنغا ئىگە.
</S>
<S ID=45413>
شىنجاڭ تېببىي ئۇنىۋېرسىتېتى قارىمىقىدىكى 2 – دوختۇرخانىنىڭ باشلىقى ياڭ شىنلىڭ: ھەرىكەت ئارقىلىق چېنىقىش، يېمەك – ئىچمەك ۋە دورا ئىستېمالىغا يېتەكچىلىك قىلىش، كەيپىياتنى تەڭشەش قاتارلىق ئۇسۇللار ئارقىلىق بىمارلارنىڭ يۈرەك ساغلاملىقىنى تېزدىن ئەسلىگە كەلتۈرگىلى بولىدۇ، دېدى.
</S>
<S ID=45414>
    شىنجاڭ تەنتەربىيە ئىلمىي تەتقىقاتخانىسىنىڭ مۇئاۋىن باشلىقى خەن شىنپىڭ مۇنداق دېدى: ھەرىكەت بەرىكەت دېمەكتۇر.
</S>
<S ID=45415>
بۇنى ھەممە كىشى بىلىدۇ.
</S>
<S ID=45416>
بەدەن ساپاسىنى ئۆستۈرۈش ئۈچۈن مۇۋاپىق ھەرىكەت قىلىپ تۇرۇش كېرەك.
</S>
<S ID=45417>
تەتقىقاتخانىمىزنىڭ مۇلازىمەت ئوبيېكتلىرى گەرچە 500 كەسپىي تەنھەرىكەتچى بولسىمۇ، لېكىن تەنتەربىيە ئىلمىي تەتقىقات خادىمى بولۇش سۈپىتىمىز بىلەن، بىز يەنىلا يېڭى تەنھەرىكەت ئىدىيەسى، يېڭى تەنھەرىكەت ئۇسۇللىرىنى تېخىمۇ كۆپ كىشىگە يەتكۈزۈپ، كۆپچىلىكنى ماھارەت تەنتەربىيەسى تەرەققىياتىنىڭ ئىلمىي نەتىجىلىرىدىن بەھرىمەن قىلىشىمىز كېرەك.
</S>
<S ID=45418>
    خەن شىنپىڭ مۇنداق دېدى: تەنتەربىيە بىلەن داۋالاشنى چوڭقۇر بىرلەشتۈرۈپ تەرەققىي قىلدۇرۇش سوزۇلما خاراكتېرلىك كېسەللىكلەرنىڭ قوزغىلىش نىسبىتىنى تۆۋەنلىتىپ، كېسەللەرنىڭ تۇرمۇش سۈپىتىنى ئۆستۈرۈپ، داۋالىنىش خىراجىتىنى ئازايتىش قاتارلىق جەھەتلەردە كۆرۈنەرلىك ئۈنۈم بېرىدۇ.
</S>
<S ID=45419>
    ‹‹تەنھەرىكەت رېتسېپى›› ئەمەلىيلەشسە ئۈنۈم بېرىدۇ
</S>
<S ID=45420>
    خەن شىنپىڭ مۇنداق دېدى: يېمەك – ئىچمەك ۋە تۇرالغۇ شارائىتى بارغانسېرى ياخشىلىنىپ، تۇرمۇش رىتىمى تېزلىشىۋاتقان بۈگۈنكى كۈندە، پىسخىك كېسەللىكلەر كۆپىيىپ قالدى.
</S>
<S ID=45421>
شۇڭا سىجىل چېنىقسا، تەن ساپاسى ياخشىلىنىپلا قالماي، كەيپىيات ئوڭشىلىپ، روھىي بېسىم يېنىكلەپ، ئىرادىنى كۈچەيتكىلى بولىدۇ.
</S>
<S ID=45422>
ساغلاملىق كۆپىنچە كەيپىياتقا باغلىق.
</S>
<S ID=45423>
    يېقىندا ئۈرۈمچى شەھىرىنىڭ تۆمۈريول سىستېمىسى ‹‹ ساغلاملىقنى ئىشچى – خىزمەتچىلىرىمىزگە پاراۋانلىق سۈپىتىدە سوۋغا قىلىشىمىز كېرەك!›› دېگەن تەلەپنى ئوتتۇرىغا قويغاندا، شىنجاڭ تەنتەربىيە ئىلمىي تەتقىقاتخانىسىدىكى تەتقىقاتچىلار دەرھال مىڭدىن ئارتۇق پاراۋوز شوپۇرىنىڭ خىزمەت ۋە تۇرمۇش ئەھۋالى، سالامەتلىك ئەھۋالىنى تەكشۈرۈپ، خۇلاسە چىقاردى ھەم قاراتمىلىق ھالدا ‹‹تەنھەرىكەت رېتسېپى›› يېزىپ، بۇ سىستېمىنىڭ باشقۇرۇش ئىدىيەسى ۋە ئەندىزىسىنى تەڭشىشىگە ياردەم بەردى.
</S>
<S ID=45424>
    خەن شىنپىڭ مۇنداق دېدى: مەھەللە سەھىيە مۇلازىمەت ئاپپاراتلىرىنى ‹‹داۋالاش مەركىزى››دىن ‹‹ساغلاملىقنى باشقۇرۇش مەركىزى››گە ئۆزگەرتىش بۇنىڭدىن كېيىنكى يېڭى يۈزلىنىش بولۇشى مۇمكىن.
</S>
<S ID=45425>
كېيىنكى قەدەمدە شىنجاڭدىمۇ مۇشۇنداق ئاپپاراتلارنى قۇرۇپ، شەھەر ئاھالىلىرىگە ‹‹تەنھەرىكەت رېتسېپى›› يېزىپ بېرىپ، ئۇلارنى مۇشۇ رېتسېپ بويىچە چېنىقتۇرۇش كېرەك.
</S>
<S ID=45426>
شۇنداق قىلغاندىلا، ‹‹تەنھەرىكەت رېتسېپى››نىڭ ھەقىقىي ئۈنۈمىنى كۆرگىلى بولىدۇ.
</S>
<S ID=45427>
‏    
</S>
</TEXT>
/BODY
/DOC