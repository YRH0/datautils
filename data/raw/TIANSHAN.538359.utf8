<DOC>
<DOCID>TIANSHAN.538359</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-08-02 18:45:40</DATE>
</HEADER>
<BODY>
<HEADLINE>
<S ID=36029>
‹‹چىلان سايىسى››نى پۇل قىلىۋاتقان ‹‹ئەپچىلەم››لەر
</S>
</HEADLINE>
<TEXT>
<S ID=36030>
  مۇيەسسەر ئاباھامىت
</S>
<S ID=36031>
 جەنۇبىي شىنجاڭنىڭ ھاۋا كىلىماتى قۇرغاق ئىسسىق، چىلان ئۆستۈرۈشكە ماس كېلىدىغان بولغاچقا، يېقىنقى يىللاردىن بۇيان جەنۇبىي شىنجاڭنىڭ جاي – جايلىرىدا سورتلۇق چىلان ئۆستۈرۈلۈپ، سۈپەتلىك چىلانلار شىنجاڭنىڭ كوزىر مەھسۇلاتى بولۇپ قالدى.
</S>
<S ID=36032>
ئاپتونوم رايونىمىزنىڭ سورتلۇق چىلانلىرى دۆلەت ئىچى – سىرتىدا بازار تېپىپ، نۇرغۇن دېھقاننى ئىقتىسادىي كىرىمگە ئىگە قىلغان بولسىمۇ، ئۆز نۆۋىتىدە بىر قىسىم دېھقانلىرىمىز ‹‹نان›› تېپىپ يەۋاتقان يەرلىك چىلانلارغا خىرىس ئېلىپ كەلدى.
</S>
<S ID=36033>
ئىلگىرىكى يىللاردا يەرلىك چىلانلار داستىخان تۆرىدىن ئورۇن ئالغان بولسا، ھازىر ئۇلارنىڭ ئورنىنى يوغان، سورتلۇق چىلان ئىگىلىدى.
</S>
<S ID=36034>
   قەشقەر شەھىرىنىڭ ئاۋات يېزىسى قالۇق كەنتىدە 3000 مو يەردە قەدىمىي چىلانزارلىق بار.
</S>
<S ID=36035>
بۇ كەنتتىكى دېھقانلار ئۇزاق يىللاردىن بۇيان دېھقانچىلىقتىن سىرت، چىلان سېتىپ تۇرمۇشىنى قامداپ كەلگەنىدى.
</S>
<S ID=36036>
ھازىر يەرلىك چىلاننىڭ باھاسى تۆۋەنلەپ كەتكەچكە، قالۇق كەنتىدىكى دېھقانلارنىڭ كىرىمى ئازىيىش خەۋپىگە دۇچ كەلدى.
</S>
<S ID=36037>
يېزىلىق پارتكومنىڭ رەھبەرلىرى دېھقانلارغا چىقىش يولى تېپىپ بېرىش ھەم يېزىنىڭ 3000 مولۇق ئېكولوگىيەلىك چىلانزارلىقىنى قوغداپ قېلىش ئۈچۈن كۆپ ئىزدەندى.
</S>
<S ID=36038>
بۇ يىل قەشقەر ‹‹ۋىجدان›› ئېلېكتىرونلۇق سودا چەكلىك مەسئۇلىيەت شىركىتى بىلەن ھەمكارلىشىپ، قەدىمىي چىلانزارلىقنى مۇھاپىزەت قىلىش، ئېكولوگىيەلىك مۇھىتنى قوغداش، نامراتلارنى يۆلەش – ئېچىش خىزمىتىنى ئاساس قىلىپ، ئېلىمىزنىڭ جاي – جايلىرىدىكى قەدىمىي چىلان دەرىخىنى قوغداشنى خالايدىغانلارغا بىر تۈپ قەدىمىي چىلان دەرىخىنىڭ بىر يىللىقىنى 370 يۈەندىن سېتىش، سېتىۋالغۇچىلار قەدىمىي چىلان دەرىخىگە ئىسمى يېزىلغان تاختىنى ئېسىپ، بىر يىللىق ھوسۇلىغا ئىگىدارچىلىق قىلىش پائالىيىتىنى يولغا قويدى.
</S>
<S ID=36039>
بۇ پائالىيەتكە نۇرغۇن ساخاۋەتچى ۋە شىنجاڭغا نىشانلىق ياردەم بېرىۋاتقان ئۆلكە (شەھەر)لەرنىڭ كادىرلىرى ئاكتىپ ئاۋاز قوشتى.
</S>
<S ID=36040>
ھازىرغا قەدەر ‹‹مېھىر – مۇھەببەتلىك كىشىلەر›› 2000 تۈپكە يېقىن قەدىمىي چىلان دەرىخىنى مۇشۇ خىل ئۇسۇلدا سېتىۋالدى.
</S>
<S ID=36041>
   بۇ پائالىيەتتە مۇئەييەن ئىقتىسادىي ئۈنۈم يارىتىلغان بولسىمۇ، دېھقانلارنىڭ قىيىنچىلىقىنى بۇنىڭلىق بىلەنلا تەلتۆكۈس ھەل قىلغىلى بولمايتتى.
</S>
<S ID=36042>
قەدىمىي چىلانزارلىقتىكى چىلانلار ئېگىز ئۆسكەن، بىر – بىرىگە گىرەلىشىپ گۈزەل مەنزىرە شەكىللەندۈرگەنىدى، ياز كۈنلىرى چىلانزارلىق سالقىن ھەم ئارامبەخش جايغا ئايلىنىپ، كىشىنى مەھلىيا قىلاتتى.
</S>
<S ID=36043>
يېزىلىق پارتكوم چىلانزارلىقنىڭ تەبىئىي گۈزەللىكىدىن ئۈنۈملۈك پايدىلىنىپ، ساياھەتچىلىككە تايىنىپ نامراتلىقتىن قۇتۇلدۇرۇشنى قارار قىلدى.
</S>
<S ID=36044>
ھەر بىر دېھقان ئۆز چىلانزارلىقىغا ئۆزى ئىگە بولۇش پىرىنسىپى بويىچە چىلانزارلىقىنى ساياھەت ئورنىغا ئايلاندۇرۇشنى پىلانلاپ، 10 مىڭ چار خوراز سېتىۋېلىپ، دېھقانلارغا تارقىتىپ بەردى.
</S>
<S ID=36045>
دېھقانلار چىلانزارلىققا ئۇيغۇر ھۈنەرۋەنلەر ياسىغان نەپىس ياغاچ كارىۋاتلارنى قويۇپ، چار خوراز بېقىپ، ‹‹باغ سەيلىگاھى›› بەرپا قىلدى ھەم چار خوراز گۆشى، ئەنئەنىۋى يەرلىك تائاملار بىلەن ساياھەتچىلەرنى جەلپ قىلدى.
</S>
<S ID=36046>
   ئاۋات يېزىسى بىلەن قەشقەر شەھىرىنىڭ ئارىلىقى 12 كىلومېتىر كېلىدۇ.
</S>
<S ID=36047>
يېقىندا ياسالغان قەشقەر مەكىت تېز سۈرئەتلىك تاشيولى بۇ يېزىدىن ئۆتكەچكە، بۇ ئەۋزەل شارائىت ئاۋات يېزىسىنىڭ ساياھەتچىلىكىنى يۈكسەلدۈرۈشتە مۇھىم رول ئوينىدى.
</S>
<S ID=36048>
يېزىلىق پارتكوم، خەلق ھۆكۈمىتى بۇ ئەۋزەل شارائىتتىن ئۈنۈملۈك پايدىلىنىپ چېچەك بايرىمى، توغاچ بايرىمى قاتارلىق بايراملارنى ئۆتكۈزۈپ، يېزىنىڭ داڭقىنى يىراق – يېقىنغا تونۇتتى.
</S>
<S ID=36049>
بۇ بايراملار دېھقانلارنىڭ يەرلىك مەھسۇلاتلىرىنى سېتىشىغا ياخشى پۇرسەت يارىتىپلا قالماي، ئائىلە ساياھەتچىلىكىگە تايىنىپ بېيىش يولىغا مېڭىشىغا تۈرتكە بولدى.
</S>
<S ID=36050>
بايرام مەزگىلىدە چىلانزارلىقنىڭ گۈزەل، ئارامبەخش مەنزىرىسى ساياھەتچىلەرنى جەلپ قىلىپ، چىلاندىن كىرىم قىلالمىغان دېھقانلار ‹‹چىلان سايىسى››دىن ئىقتىسادىي كىرىمگە ئېرىشتى.
</S>
<S ID=36051>
   ئاۋات يېزىلىق پارتكومنىڭ مۇئاۋىن شۇجىسى، يېزا باشلىقى مۇھەممەتئېلى جۈمە مۇنداق دېدى: يېزىمىزدا 7200 مو كۆلەملەشكەن يەرلىك توغاچلىق باغ بار، يېزىمىزنىڭ ‹‹جۇڭگو توغاچ ماكانى›› دېگەن نامى يىراق – يېقىنغا مەشھۇر.
</S>
<S ID=36052>
بىز دېھقانلارنى سەھرا ئارامگاھى قۇرۇشقا يېتەكلەپلا قالماي، بۇ يىلدىن باشلاپ توغاچ بايرىمى ئۆتكۈزۈپ، ساياھەتچىلەرگە دېھقانلار ئەتكەن يەرلىك تائاملارنى، چىلان شەربەتلىرىنى تېتىتىپ، قەدىمىي چىلانلىق باغنىڭ داڭقىنى چىقىرىۋاتىمىز.
</S>
<S ID=36053>
ھازىر چىلانزارلىققا كېلىپ تاماق يەپ، سەيلە قىلىپ، سالقىندايدىغانلار كۈنسېرى كۆپەيدى.
</S>
<S ID=36054>
يەرلىك چىلان كۆرۈنۈشكە سورتلۇق چىلانلاردەك كۆركەم، چوڭ بولمىسىمۇ، تەمى ياخشى، ئوزۇقلۇق قىممىتى يۇقىرى بولغاچقا، يەرلىك چىلان شەربىتى مېھمانلار ياقتۇرۇپ ئىچىدىغان ئىچىملىك بولۇپ قالدى.
</S>
<S ID=36055>
ساياھەتچىلەرنىڭ تەلىپى بويىچە ‹‹چىلان شەربىتى›› زاۋۇتى قۇرۇپ، دېھقانلارنىڭ ساتالمىغان چىلانلىرىغىمۇ بازار تېپىپ بېرىشنى؛ ئۇلارنى ساياھەتچىلىك مۇلازىمىتى بويىچە تەربىيەلەشنى كۈچەيتىپ، دېھقانلارنى نامراتلىقتىن بالدۇرراق قۇتۇلدۇرۇش ئۈچۈن تىرىشىۋاتىمىز.
</S>
<S ID=36056>
   قالۇق كەنتىدىكى مۇھەممەتئېلى ھېسامىدىن مۇنداق دېدى: يېزىلىق ھۆكۈمەت بىزنى سەھرا ئارامگاھى ئېچىشقا دەۋەت قىلغانىدى، دەسلەپتە دېھقانلار تازا قىزىقمىدى.
</S>
<S ID=36057>
بىر نەچچە ئائىلىلىك باش بولۇپ سەھرا ئارامگاھى ئېچىۋېدۇق، تىجارىتىمىز روناق تېپىپ، قولىمىز پۇل كۆردى.
</S>
<S ID=36058>
سېتىلمىغان چىلانلىرىمىزدىن ‹‹چىلان شەربىتى›› ياساپ كىرىم قىلىۋاتىمىز.
</S>
<S ID=36059>
ھازىر يازنىڭ تومۇز كۈنلىرىدە يېزىمىزدىكى توغاچلىققا كەلگەن ساياھەتچىلەر چىلانزارلىقتا سەيلە قىلىپ، ئارام ئېلىپ قايتىدىغان بولدى.
</S>
<S ID=36060>
‹‹ئائىلە ساياھەتچىلىكى››نىڭ ئۈنۈمىنى كۆرگەن باشقا دېھقانلارمۇ چىلانزارلىقىدا مېھمان كۈتمەكچى بولۇۋاتىدۇ.
</S>
<S ID=36061>
‏
</S>
</TEXT>
/BODY
/DOC