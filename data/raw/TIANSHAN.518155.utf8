<DOC>
<DOCID>TIANSHAN.518155</DOCID>
<HEADER>
<CLASS>خەلقئارا</CLASS>
<DATE>2016-04-17 13:27:46</DATE>
</HEADER>
<BODY>
<HEADLINE>
<S ID=25580>
سۇرىيەنىڭ رادىكال تەشكىلاتلارغا زەربە بېرىشى يېڭى باسقۇچقا قەدەم قويدى
</S>
</HEADLINE>
<TEXT>
<S ID=25581>
   سۇرىيە ھۆكۈمەت ئارمىيەسى يېقىندا رادىكال تەشكىلاتلارغا قوللانغان ھەربىي ھەرىكەتتە زور غەلىبىنى قولغا كەلتۈرۈپ، قولدىن كەتكەن يەرلىرىنى ئارقا – ئارقىدىن قايتۇرۇۋالدى.
</S>
<S ID=25582>
سۇرىيەنىڭ ئاخبارات مىنىستىرى زۇئابى: رادىكال تەشكىلاتلارغا زەربە بېرىش ھەربىي ھەرىكىتىمىز داۋاملىشىدۇ، ھۆكۈمەت ئارمىيەسى قولغا كەلتۈرگەن نەتىجىلىرىدىن قانائەتلەنمەيدۇ، دېدى.
</S>
<S ID=25583>
تەھلىلچىلەر مۇنداق دېدى: ھازىر سۇرىيەدىكى رادىكال تەشكىلاتلار تەدرىجىي چېكىنىشكە باشلىدى، سۇرىيەنىڭ رادىكال تەشكىلاتلارغا زەربە بېرىشى يېڭى باسقۇچقا قەدەم قويدى.
</S>
<S ID=25584>
   زەربە بېرىش ھەرىكىتى تېزلەشتى
</S>
<S ID=25585>
   سۇرىيە ھۆكۈمەت ئارمىيەسى رادىكال تەشكىلاتلارغا ئومۇميۈزلۈك ھۇجۇم قىلىشقا باشلىدى.
</S>
<S ID=25586>
بۇ زەربىنىڭ كۆلىمى ۋە كۈچى سۇرىيە كىرىزىسى يۈز بەرگەندىن بۇيان مىسلىسىز كۈچەيدى ھەم بۆسۈش خاراكتېرلىك ئىلگىرىلەشلەرنى قولغا كەلتۈردى.
</S>
<S ID=25587>
   سۇرىيە ھۆكۈمەت ئارمىيەسى يېقىندىن بۇيان شىمالدىكى خالاب ئۆلكىسى، ئىدلېب ئۆلكىسى، ئوتتۇرا قىسىمدىكى خىمىس ئۆلكىسى، شەرقىي قىسىمدىكى دايىر ئاززاۋىر ئۆلكىسى ۋە جەنۇبتىكى دېللا ئۆلكىسىدە ‹‹شام ئىسلام دۆلىتى›› رادىكال تەشكىلاتى ۋە ‹‹بازا›› تەشكىلاتى سۇرىيە تارمىقىنىڭ ‹‹قوللاش فىرونتى››غا ھەربىي ھەرىكەت قوللىنىپ، نۇرغۇن تېررورچىلارنى ئۆلتۈردى ھەم رادىكال تەشكىلاتلارنىڭ ھەربىي ئەسلىھەلىرىنى پاچاقلاپ تاشلىدى.
</S>
<S ID=25588>
   ھۆكۈمەت ئارمىيەسى 3 – ئاپرېل سۇرىيەنىڭ ئوتتۇرا قىسمىدىكى مۇھىم شەھەر قاراياتىننى قايتۇرۇۋالدى.
</S>
<S ID=25589>
ئالدىنقى ئاينىڭ ئاخىرىدا ھۆكۈمەت ئارمىيەسى ‹‹شام ئىسلام دۆلىتى›› رادىكال تەشكىلاتى بىر يىل ئىلگىرى ئىشغال قىلىۋالغان ئوتتۇرا قىسىمدىكى قەدىمىي شەھەر پالمىيرانى قايتۇرۇۋالدى.
</S>
<S ID=25590>
ھازىر بىر قىسىم سۇرىيە پۇقرالىرى پالمىيرادىكى ۋە قاراياتىندىكى يۇرتلىرىغا قايتىشتى.
</S>
<S ID=25591>
بۇ ئىككى شەھەرنى قايتۇرۇۋېلىش ھۆكۈمەت ئارمىيەسىنىڭ كېيىنكى قېتىم ‹‹شام ئىسلام دۆلىتى›› رادىكال تەشكىلاتى سۇرىيەدە ئاساسلىق تىزگىنلەپ تۇرۇۋاتقان رايون دايىر ئاززاۋىر ۋە ئارراككاھقا ھۇجۇم قىلىشىغا پايدىلىق.
</S>
<S ID=25592>
   سۇرىيە توقۇنۇشىدا ھەرقايسى تەرەپلەرنىڭ ئۇرۇش توختىتىش كېلىشىمىنى يولغا قويۇشى رادىكال تەشكىلاتلارغا زەربە بېرىش ھەرىكىتىدە ئىلگىرىلەشنى قولغا كەلتۈرۈشتىكى مۇھىم ئامىل. ئۇرۇش توختىتىش كېلىشىمى 27 – فېۋرالدىن باشلاپ يولغا قويۇلدى.
</S>
<S ID=25593>
سۇرىيە ھۆكۈمىتى بىلەن ئۆكتىچىلەر ئۇرۇش توختىتىپ، زېھنىنى مەركەزلەشتۈرۈپ، ‹‹شام ئىسلام دۆلىتى›› بىلەن ‹‹قوللاش فىرونتى›› قاتارلىق ب د ت ئېتىراپ قىلغان تېررورلۇق تەشكىلاتىغا ھۇجۇم قىلىشنى باشلىدى.
</S>
<S ID=25594>
   رۇسىيە سۇرىيە ھۆكۈمەت ئارمىيەسىنىڭ ھەربىي ھەرىكىتىنى كۈچلۈك ھاۋا ھۇجۇمى بىلەن تەمىنلىدى.
</S>
<S ID=25595>
رۇسىيە سۇرىيەدىكى ئاساسلىق ھەربىي كۈچىنى چېكىندۈرگەندىن كېيىن ئۇرۇش ئايروپىلانلىرىنىڭ سۇرىيە چېگراسى ئىچىدىكى رادىكال تەشكىلاتقا داۋاملىق زەربە بېرىدىغانلىقىنى ئېيتتى.
</S>
<S ID=25596>
شۇنىڭ بىلەن بىللە، سۇرىيەدىكى ئۆكتىچى قوراللىقلار ‹‹سۇرىيە ئەركىنلىك ئارمىيەسى›› يېقىندا خالاب ئۆلكىسى ۋە دېللا ئۆلكىسىدە ‹‹شام ئىسلام دۆلىتى›› رادىكال تەشكىلاتىغا ھۇجۇم قىلىپ، نۇرغۇن شەھەرنى قايتۇرۇۋالدى.
</S>
<S ID=25597>
سۇرىيەنىڭ شىمالىدىكى كۇرد قوراللىقلىرى ‹‹شام ئىسلام دۆلىتى››گە ھۇجۇم قىلىشتا ئىسكەنجىگە ئېلىشتەك مۇھىم رولىنى جارى قىلدۇردى.
</S>
<S ID=25598>
   رادىكال تەشكىلاتلار قايتۇرما ھۇجۇمدا ھېچقانداق نەتىجىگە ئېرىشەلمىدى
</S>
<S ID=25599>
   ھۆكۈمەت ئارمىيەسى ھۇجۇم قىلغاندىن كېيىن رادىكال تەشكىلاتلار ئارقا – ئارقىدىن چېكىنىش بىلەن بىللە قايتۇرما ھۇجۇمغا ئۆتۈپ باققان بولسىمۇ، ھۆكۈمەت ئارمىيەسى ئۇلارنىڭ قايتۇرما ھۇجۇمىنى تارمار قىلدى.
</S>
<S ID=25600>
   ‹‹قوللاش فىرونتى›› 10 – ئاپرېل ھۆكۈمەت ئارمىيەسىنىڭ خالاب ئۆلكىسىنىڭ جەنۇبى ۋە دېللا ئۆلكىسىنىڭ كۆپ قىسىم رايونلىرىدىكى بازىسىغا ھۇجۇم قىلدى.
</S>
<S ID=25601>
سۇرىيە ھۆكۈمەت ئارمىيەسى مۇنداق دېدى: ھۆكۈمەت ئارمىيەسى ‹‹قوللاش فىرونتى›› بىلەن كەسكىن جەڭ قىلىپ، ئاخىر ئۇلارنى چېكىندۈردى ھەم ئۇلارنى قاتتىق زىيانغا ئۇچراتتى.
</S>
<S ID=25602>
   بۇ ئاينىڭ بېشىدا ‹‹شام ئىسلام دۆلىتى›› رادىكال تەشكىلاتى يەنە سۇرىيە ھۆكۈمەت ئارمىيەسىنىڭ پايتەخت دەمەشق ئەتراپىغا جايلاشقان دۇمايىر بازىرىدىكى ھەربىي بازىسىغا ھۇجۇم قىلدى.
</S>
<S ID=25603>
سۇرىيە ھەربىي تەرەپ: ھۆكۈمەت ئارمىيەسى بازىنى قوغداپ قالدى، تېررورچىلار بازىغا يېقىنلىشالمىدى، بازا ھازىر ئىنتايىن بىخەتەر.
</S>
<S ID=25604>
   تەھلىلچىلەر مۇنداق دېدى: رادىكال تەشكىلاتلار ئىلگىرى سۇرىيەدىكى قالايمىقانچىلىقتىن پايدىلىنىپ تەسىر دائىرىسىنى كېڭەيتىۋالغانىدى، ھازىر سۇرىيەدىكى توقۇنۇشۇۋاتقان تەرەپلەرنىڭ مۇناسىۋىتى ياخشىلىنىۋاتقاچقا، رادىكال تەشكىلاتلار زور بېسىمغا دۇچ كەلدى.
</S>
<S ID=25605>
   رادىكال تەشكىلاتلارغا زەربە بېرىشتە قولغا كەلتۈرۈلگەن ئىلگىرىلەش سۇرىيەنىڭ سىياسەت جەھەتتىكى ئىلگىرىلىشىگە زور تەسىر كۆرسىتىدۇ.
</S>
<S ID=25606>
سۇرىيەدىكى سىياسەت تەھلىلچىسى ئېھسان مۇنداق دېدى: ‹‹شام ئىسلام دۆلىتى›› رادىكال تەشكىلاتى دۇنيانىڭ تەھدىتىگە ئايلاندى، سۇرىيە ھۆكۈمىتى ‹‹شام ئىسلام دۆلىتى›› قاتارلىق رادىكال تەشكىلاتلارغا زەربە بېرىشتە مۇھىم رولىنى جارى قىلدۇرۇۋاتىدۇ، ئىلگىرى غەرب ئەللىرىنىڭ كۆزىگە سىغمىغان سۇرىيە ھۆكۈمىتى بۈگۈنكى كۈنگە كەلگەندە مۇئەييەن دەرىجىدە ئېتىراپ قىلىندى.
</S>
<S ID=25607>
بۇ، سۇرىيە كىرىزىسىنى سىياسىي يول بىلەن ھەل قىلىشقا شارائىت ھازىرلاپ بەردى.
</S>
<S ID=25608>
   تېررورلۇقنى تۈپ يىلتىزىدىن يوقىتىش تەس
</S>
<S ID=25609>
   تەھلىلچىلەر يەنە مۇنداق دېدى: سۇرىيەدىكى ‹‹شام ئىسلام دۆلىتى›› قاتارلىق رادىكال تەشكىلاتلارنى تۈپ يىلتىزىدىن يوقىتىش ناھايىتى تەس.
</S>
<S ID=25610>
   بىرىنچىدىن، رادىكال تەشكىلاتلار ئاساسلىق شەھەر – بازارلارنى كونترول قىلىش ھوقۇقىدىن مەھرۇم قالغان ئەھۋالدا، تېررورلۇق قىلىشتەك كونا سەنىمىگە دەسسەپ، ھەرقايسى رايونلاردا تېررورلۇق ھۇجۇمى قوزغىشى مۇمكىن.
</S>
<S ID=25611>
   مۇشۇ ئاينىڭ بېشىدا ‹‹شام ئىسلام دۆلىتى›› رادىكال تەشكىلاتى دەمەشق ئەتراپىدىكى دۇمايىر بازىرىدىكى سېمونت زاۋۇتىغا ھۇجۇم قىلىپ، سېمونت زاۋۇتىنى كونترول قىلىۋالدى ۋە 300 دىن ئارتۇق خىزمەتچىنى تۇتقۇن قىلىۋالدى.
</S>
<S ID=25612>
ئارقىدىنلا ‹‹شام ئىسلام دۆلىتى›› رادىكال تەشكىلاتى كۆپ ساندىكى تۇتقۇنلارنى قويۇپ بەرگەنلىكىنى، لېكىن ھۆكۈمەت ئارمىيەسىنى قوللايدىغان خەلق ئەسكەرلىرى تەشكىلاتىنىڭ ئەزاسى دەپ قارالغان 20 كىشىنى داۋاملىق تۇتۇپ تۇرۇۋاتقانلىقىنى جاكارلىدى.
</S>
<S ID=25613>
   ئىككىنچىدىن، سۇرىيە چېگراسى ئىچىدىكى رادىكال تەشكىلاتلارنىڭ ‹‹تېررورلۇق تەشكىلاتى›› دەپ بېكىتىلمىگەن سۇرىيە ئۆكتىچى قوراللىقلىرى بىلەن ئالاقىسى بار، ئۇلار ھەمكارلاشقان.
</S>
<S ID=25614>
تېررورلۇققا زەربە بېرىش ۋە سىياسىي مۇساپىنى ئىلگىرى سۈرۈشتەك قوش مۇھىم ۋەزىپىنى ئىجرا قىلىشتا رادىكال تەشكىلاتلارنىڭ باشقا قوراللىقلار بىلەن بولغان ئالاقىسىنى ئۈنۈملۈك توسۇشمۇ قىيىن مەسىلە.
</S>
<S ID=25615>
   بۇنىڭدىن سىرت، رادىكال تەشكىلاتلارنىڭ دەسلەپتە سۇرىيەدە زورىيىشىدىكى ئاساسلىق سەۋەبلەرنىڭ بىرى شۇكى، قىسمەن تاشقى كۈچلەر ئۆز مەنپەئىتىنى دەپ رادىكال تەشكىلاتلارغا يول قويغان ھەم ئۇلارنى قوللىغان.
</S>
<S ID=25616>
سۇرىيەدىكى تەھلىلچىلەر بۇ تاشقى كۈچلەرنىڭ كونا كېسىلىنىڭ يەنە قوزغىلىپ، تېررورلۇققا زەربە بېرىشتىكى تىرىشچانلىقلارنىڭ يوققا چىقىشىدىن ئەندىشە قىلماقتا. 
</S>
</TEXT>
/BODY
/DOC