<DOC>
<DOCID>TIANSHAN.543022</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-22 17:01:41</DATE>
</HEADER>
<BODY>
<HEADLINE>
<S ID=41498>
تەبىئىي ئۇسۇلدا ئىشلەپچىقىرىلغان ياپونىيە ئالمىسى نېمە ئۈچۈن تاتلىق؟
</S>
</HEADLINE>
<TEXT>
<S ID=41499>
    ئادەتتە ئالمىنى كېسىپ بىردەم قويۇپ قويساق تېزلا سارغىيىپ قالىدۇ، ئاندىن سېسىيدۇ.
</S>
<S ID=41500>
لېكىن ياپونىيەلىك كىمۇرا ئاكىنورى بوۋاي ئۆستۈرگەن ئالمىنى كېسىپ خېلى ئۇزاق قويۇپ قويسىمۇ سېسىمايدۇ، ئاخىرىدا سۇس قىزىل رەڭدە قاق بولۇپ قۇرۇپ، خۇش پۇراق تارقىتىدۇ.
</S>
<S ID=41501>
بۇ ئالما يېقىنقى يىللاردا ياپونىيەلىكلەرنىڭ ئارزۇلاپ يېيىشىگە سازاۋەر بولدى.
</S>
<S ID=41502>
    بىر قېتىم كىمۇرا ئاكىنورىنىڭ قولىغا ‹‹تەبىئىي دېھقانچىلىق ئۇسۇلى›› دېگەن كىتاب چۈشۈپ قالدى.
</S>
<S ID=41503>
كىتابتا تەبىئەتنىڭ ئۆزىنى ئۆزى قامدىيالايدىغان سىستېما ئىكەنلىكى، ئۆسۈملۈكلەرنىڭ ئىنسانلارنىڭ ياردىمى بولمىسىمۇ باراقسان ئۆسۈپ مېۋە بېرەلەيدىغانلىقى يېزىلغانىدى.
</S>
<S ID=41504>
ئۇ بۇ كىتابنى قولىدىن چۈشۈرمەي ئوقۇپ، دېھقانچىلىق دورىسى ۋە خىمىيەۋى ئوغۇت ئىشلەتمەي ئالما ئۆستۈرۈش خىيالىغا كەلدى.
</S>
<S ID=41505>
    كىمۇرا ئاكىنورى ئالما دەرىخىنىڭ ئەتىيازدىكى يېڭى نوتىسىنى ۋە چېچىكىنى يەيدىغان يوپۇرماق قورۇغۇچى قوڭۇر پەرۋانە، يوپۇرماق قورۇغۇچى ئالا بالداقلىق پەرۋانە قاتارلىق 30 خىلغا يېقىن زىيانلىق ھاشاراتنى يوقىتىش ئۈچۈن، ئۆيىدىكىلىرى بىلەن قىشىچە كېچە – كۈندۈز دېمەي ئالمىلىق بېغىدىكى زىيانلىق ھاشاراتلارنى تۇتۇپ يوقاتتى.
</S>
<S ID=41506>
ئالما دەرىخىگە ئاچچىقسۇ ۋە جياڭيۇ چېچىپ، باكتېرىيە ئۆلتۈرۈپ كېسەلنى يوقاتتى ھەم ئۆي قۇشلىرى ۋە ئۆي ھايۋانلىرىنىڭ قىغىنى ئوغۇت ئورنىدا ئىشلەتتى.
</S>
<S ID=41507>
    دېھقانچىلىق دورىسى بىلەن خىمىيەۋى ئوغۇت ئىشلىتىشنى توختاتقاندىن كېيىن، ئالما دەرەخلىرىنىڭ ئۆسۈش ۋە مېۋىلەش ئەھۋالى يىلدىن – يىلغا ناچارلىشىپ كەتتى.
</S>
<S ID=41508>
يوپۇرماق تاشلاش كېسىلى ئەۋج ئالغاندىن سىرت، زىيانلىق ھاشارات كۆپەيدى.
</S>
<S ID=41509>
كىمۇرا ئاكىنورى ئۇدا نەچچە يىل كىرىم قىلالماي، ئائىلىسىدىكى يەتتە جان غورىگىل كۈن ئۆتكۈزۈشكە مەجبۇر بولدى.
</S>
<S ID=41510>
دورىنى توختىتىپ ئالتە يىلدىن كېيىن ئۇنىڭ ئالمىلىق بېغى ھاياتلىقتىن قىلچىمۇ ئەسەر بولمىغان ئۆلۈك باغقا ئايلىنىپ قالدى، كىمۇرا ئاكىنورىمۇ ئۆز بېشىمچىلىق قىلغانلىقىدىن مەيۈسلىنىپ قالدى.
</S>
<S ID=41511>
    كىمۇرا ئاكىنورى ئۈمىدىنى ئۈزەي دېگەندە بىر تۈپ ياۋا ئەنجۈر دەرىخىنى كۆرۈپ قېلىپ، ئۇنىڭدىن ياۋا دەرەخلەرگە قۇرت چۈشمەسلىكنىڭ سىرىنىڭ تۇپراقتا ئىكەنلىكىنى تونۇپ يەتتى.
</S>
<S ID=41512>
شۇنىڭ بىلەن ئۇ ئالمىلىق باغقا كۆپلەپ سېرىق پۇرچاق تېرىدى.
</S>
<S ID=41513>
سېرىق پۇرچاقتا بولىدىغان يىلتىز تۈگۈنچەك باكتېرىيەسى ئارقىلىق تۇپراق تەركىبىدىكى ئازوتنى كۆپەيتكىلى بولاتتى.
</S>
<S ID=41514>
كېيىنكى يىلى ئالمىلىق باغنىڭ ئىچىدە ھەر خىل ياۋا ئوتلار ئۆسۈپ چىقتى، قۇرت – قوڭغۇز، پاقا، ھەتتا دالا چاشقىنى، ياۋا توشقان پەيدا بولدى.
</S>
<S ID=41515>
ئالما دەرەخلىرىنىڭ ئۇزاققا سوزۇلغان كېسەلگە قارشى كۈرىشى ئاخىرلىشىپ، ئالما دەرەخلىرىگە قايتىدىن جان كىردى.
</S>
<S ID=41516>
    يەنە ئۈچ يىلدىن كېيىن، يەنى دېھقانچىلىق دورىسى ئىشلىتىشنى توختىتىپ سەككىزىنچى يىلى باھاردا، ئالمىلىق باغدا يەتتە تال ئالما چېچىكى ئېچىلدى.
</S>
<S ID=41517>
ئۇلاردىن ئىككىسى مېۋە بەردى، بۇ ئىككى تال ئالما ئادەم ھەيران قالغۇدەك يېيىشلىك چىقتى.
</S>
<S ID=41518>
كىمۇرا ئاكىنورى ئۈمىد نۇرىنى كۆرگەندەك بولدى.
</S>
<S ID=41519>
ئىككىنچى يىلى ئالمىلىق باغدىكى ھەممە ئالما دەرىخى چېچەكلىدى.
</S>
<S ID=41520>
كىمۇرا ئاكىنورى بۇنى كۆرۈپ ئېيتقۇسىز شادلىققا چۆمدى.
</S>
<S ID=41521>
    باغدا شۇ يىلى كۈزدە نۇرغۇن ئالما پىشتى، لېكىن دانىسى كىچىك ھەم مايماق – سايماق ئىدى.
</S>
<S ID=41522>
ئۇ بىر ئاپتوموبىل ئالما ئۈزۈپ شەھەرگە ئاپاردى، لېكىن ئالىدىغان ئادەم چىقماي، تۆۋەن باھادا ئالما پىششىقلايدىغانلارغا سېتىۋەتتى.
</S>
<S ID=41523>
يەنە بىر يىل ئۆتتى، ئويلىمىغان يەردىن كىمۇرا ئاكىنورى پوچتىدىن كەلگەن زاكاز تالونىنى تاپشۇرۇۋالدى.
</S>
<S ID=41524>
ئەسلىدە بۇلتۇر ئۇنىڭ ئالمىلىرىنى سېتىۋالغان خېرىدار ئالمىنى يەپ بېقىپ بەك تېتىپ كەتكەنلىكتىن، ئالما زاكاز قىلغانىدى.
</S>
<S ID=41525>
شۇنىڭدىن كېيىن كىمۇرا ئاكىنورى پەرۋىش ئۇسۇلىنى نەچچە قېتىم يېڭىلىدى، بۇنىڭ بىلەن ئالمىنىڭ تاتلىق تەمى ساقلىنىپلا قالماي، كۆرۈنۈشىمۇ بارغانسېرى چىرايلىقلاشتى.
</S>
<S ID=41526>
    ھازىر نۇرغۇن كىشى ئۇنىڭدىن تاتلىق ئالما ئىشلەپچىقىرىشنى ئۆگەنگىلى ۋە ئۇنىڭ ئالمىسىنى تېتىپ باققىلى كېلىدۇ.
</S>
<S ID=41527>
‹‹تەبىئىي دېھقانچىلىق ئۇسۇلى›› تەبىئەت قانۇنىيىتىگە تايىنىدىغان يېزا ئىگىلىك ئىشلەپچىقىرىش شەكلى بولۇپ، ھېچقانداق خىمىيەۋى ئوغۇت، دېھقانچىلىق دورىسى ۋە ئۆسۈشنى تەڭشىگۈچى دورا ئىشلەتمەي، تەدرىجىي ھالدا ئالما يىلتىزىنىڭ ئۆسۈشىگە پايدىلىق تۇپراق مۇھىتىنى شەكىللەندۈرۈپ، ئاخىرىدا ئالما بىلەن ياۋا ئوت، قۇرت – قوڭغۇزلار ئورتاق مەۋجۇت بولۇپ تۇرىدىغان ئېكولوگىيەلىك سىستېما شەكىللەندۈرىدۇ.
</S>
<S ID=41528>
بۇنداق ئېكولوگىيەلىك سىستېمىدا ئالما نورمال مېۋە بېرىدۇ.
</S>
<S ID=41529>
ئالمىنىڭ ئەسلىدىكى تەبىئىي خۇش پۇرىقى ساقلىنىپ قالىدۇ، شۇنداقلا ئۇزاق ۋاقىت قويۇپ قويسىمۇ بۇزۇلمايدۇ.
</S>
<S ID=41530>
ئادەمنىڭ ساغلاملىقىغىمۇ پايدىلىق بولۇپ، ھازىر ياپونىيەدىكى مودا بولۇۋاتقان يېزا ئىگىلىك ئىشلەپچىقىرىش شەكلى بولۇپ قالدى.
</S>
<S ID=41531>
    (‹‹زامانىۋى مېۋىچىلىك گېزىتى››دىن)
</S>
<S ID=41532>
‏    
</S>
</TEXT>
/BODY
/DOC