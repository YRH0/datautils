<DOC>
<DOCID>TIANSHAN.554595</DOCID>
<HEADER>
<CLASS>شىنجاڭ</CLASS>
<DATE>2016-10-08 11:14:53</DATE>
</HEADER>
<BODY>
<HEADLINE>
<S ID=52263>
ئاراتۈرك ناھىيەسىنىڭ يېڭى قىياپىتى
</S>
</HEADLINE>
<TEXT>
<S ID=52264>
  جيا چۈنشيا
</S>
<S ID=52265>
　　«كۆركەم ئاراتۈرك. سىرلىق توغراقلىق» باش تېمىسىدىكى 8- نۆۋەتلىك توغراق بايرىمى 1- ئۆكتەبىر ئاراتۈرك ناھىيەسىدە باشلاندى، ئېلىمىزنىڭ ھەرقايسى جايلىرىدىن كەلگەن ساياھەتچىلەر گۈزەل توغراقلىق ۋە مول مەزمۇنلۇق پائالىيەتلەرنى كۆرۈپ ئاغزى- ئاغزىغا تەگمەي ماختاپ كېتىشتى، ئۇلارنىڭ گۈزەل توغراقلىقتىن ئايرىلغۇسى كەلمەي قالدى.
</S>
<S ID=52266>
　　شىئەنلىك ساياھەتچى يەن مېڭ ھاياجانلانغان ھالدا مۇنداق دېدى: ئاراتۈركتىكى توغراقلارنىڭ شەكلى ئاجايىپ- غارايىپ بولۇپ، توغراقلىق كىشىگە خۇددى ئابستراكت سەنئەت قەسىرىگە كىرىپ قالغاندەك تۇيغۇ بېرىدىكەن.
</S>
<S ID=52267>
«مىڭ يىلغىچە قۇرۇمايدۇ، قۇرۇغاندىن كېيىنمۇ مىڭ يىلغىچە ئۆرۈلمەيدۇ، ئۆرۈلسىمۇ مىڭ يىلغىچە چىرىمايدۇ» دېگەن توغراق روھى كىشىنى چوڭقۇر ئويغا سالىدىكەن.
</S>
<S ID=52268>
　　ئاراتۈرك ناھىيەسىنىڭ ساياھەت بايلىقى مول.
</S>
<S ID=52269>
تەبىئىي مەنزىرىسى، ئېكولوگىيەلىك مەنزىرىسى، قېزىلما بايلىقلىرى، مەدەنىيەت يادىكارلىقلىرى ئاراتۈرك ساياھەت بايلىقىنى خاسلىق ۋە كۆپ خىللىققا ئىگە قىلغان.
</S>
<S ID=52270>
بۇ يەردە ھەممىگە مەلۇم ئىنقىلابىي قۇربانلار قەبرىستانلىقى، توغراقلىق، ئايغايقۇم، نېرىنكىر ئوتلىقىدىن باشقا ، يەنە باي چىڭ سۇلالىسى لەشكىرىي ئىشلار قەدىمىي قەلئەسى، بەچىر قەدىمىي قەبرىستانلىقى ۋە قېزىۋېلىنغان تۇچ ئۆچكە قاتارلىق تەبىئىي مەنزىرىلەر ۋە ئادىمىيەت مەنزىرىلىرى بار.
</S>
<S ID=52271>
ھازىر بۇ ناھىيەدە بەش ساياھەت مەنزىرە رايونى ئېچىلغان بولۇپ، بۇنىڭ ئىچىدە A4 دەرىجىلىك مەنزىرە رايونىدىن بىرى، A3 دەرىجىلىك مەنزىرە رايونىدىن ئىككىسى بار.
</S>
<S ID=52272>
«12- بەش يىل» دا، بۇ ناھىيە كۈتۈۋالغان ساياھەتچى 3 مىليون 189 مىڭ ئادەم (قېتىم) گە يېتىپ، ساياھەتچىلىكتىن 610 مىليون يۈەن كىرىم قىلدى.
</S>
<S ID=52273>
　　ئاراتۈرك ناھىيەلىك ساياھەت ئىدارىسىنىڭ باشلىقى مەن شياۋشيا مۇنداق دېدى: يېقىنقى يىللاردىن بۇيان، ئاراتۈرك ساياھەتچىلىكنىڭ تەرەققىياتىدا «ئىستىراھەت، ئارام ئېلىش» ساياھىتىنى تەرەققىيات نىشانى قىلىشنى چۆرىدەپ، «ئېكولوگىيەسى ياخشى ناھىيە قۇرۇش، ساياھەت ئارقىلىق ناھىيەنى گۈللەندۈرۈش» تەرەققىيات ئىستراتېگىيەسىنى يولغا قويۇپ، «ئۈچ رەڭلىك ساياھەت» (قىزىل ساياھەت، يېشىل ساياھەت، ئالتۇن ساياھەت) نى كۈچەپ بەرپا قىلدى.
</S>
<S ID=52274>
بۇنىڭ ئىچىدە «قىزىل ساياھەت»تە «ئاراتۈرك سۇ باغچىسى» مەنزىرە رايونىنى ئاساسىي لىنىيە قىلىپ، «40 كۈنلۈك ئاراتۈركنى قوغداش ئۇرۇشى» تېمىسىنى ئاساس قىلىپ، «ۋەتەنپەرۋەرلىك تەربىيەسى ئۈلگە كۆرسىتىش بازىسى» قۇردى؛ «يېشىل ساياھەت»تە ئاراتۈرك دەريا ۋادىسى، نېرىنكىر ئوتلۇقى قاتارلىقلارنى تۇتاشتۇرۇپ يېشىل كارىدور بەرپا قىلدى؛ «ئالتۇن ساياھەت»تە توغراقلىق ئېكولوگىيە باغچىسى مەنزىرە رايونى ۋە نومنىڭ جاغدا قوغۇنىنى ئاساس قىلىپ، رايون ساياھەتچىلىكىگە تۈرتكە بولدى.
</S>
<S ID=52275>
　　كۆلىمى 476 مىڭ مو كېلىدىغان توغراقلىق ئېكولوگىيە باغچىسى مەنزىرە رايونى ئاراتۈرك ناھىيە بازىرىنىڭ شەرقىي شىمالىدىن 80 كىلومېتىر يىراقلىقتا بولۇپ، ئۇ دۇنيادىكى ئۈچ چوڭ توغراقلىقنىڭ بىرى ھېسابلىنىدۇ.
</S>
<S ID=52276>
تۆت يىلدىن بۇيان، ئاراتۈرك ناھىيەسى ئىلگىرى- كېيىن بولۇپ 100 مىليون يۈەن مەبلەغ سېلىپ، دۆلەت A4 دەرىجىلىك مەنزىرە رايونى قۇردى. ئېكولوگىيەنى قوغداش ئۈچۈن، بۇ مەنزىرە رايونىدا ھەر يىلى توغراق كۆچىتىنى تولۇقلاپ تىكىپ ھەم قاتتىق باشقۇرۇپ، دەل- دەرەخلەرنى كېسىشنى چەكلىدى.
</S>
<S ID=52277>
　　خېنەن ئۆلكىسىنىڭ پۇياڭ شەھىرىدىن كەلگەن ساياھەتچى چېڭ ۋېيمىڭ دوستلىرى بىلەن بىللە ئاراتۈرك ناھىيەسىدە تۆت كۈن تۇرغاندىن كېيىن، بۇ ئېكولوگىيەلىك ناھىيەنى ياقتۇرۇپ قالدى، ئۇ: ئاراتۈرك ناھىيە بازىرىنىڭ تۆت ئەتراپىنى تاغ ئوراپ تۇرىدىكەن، زۇمرەتتەك سۈزۈك سۇ بازارنى كېسىپ ئۆتىدىكەن.
</S>
<S ID=52278>
بۇ يەرنىڭ ھاۋاسى ساپ، مەنزىرىسى گۈزەل بولۇپ، كوچىدا ماڭغاندا قۇشلارنىڭ ئاۋازىنى ئاڭلىغىلى بولىدىكەن.
</S>
<S ID=52279>
بۇ يەردە گۈزەل مەنزىرە، مەززىلىك تائاملار بولۇپلا قالماي، ئادەملىرىمۇ ناھايىتى قىزغىن ئىكەن، بۇنىڭدىن كېيىن ئائىلەمدىكىلەرنى ئېلىپ بۇ يەردە بىر مەزگىل تۇرۇپ، ئاراتۈرك ناھىيەسىنىڭ گۈزەل مەنزىرىسىدىن ھۇزۇرلىنىمەن، دېدى.
</S>
<S ID=52280>
　　ئاراتۈرك ناھىيەسى يېقىنقى يىللاردىن بۇيان، ئېكولوگىيە قۇرۇلۇشىدا، ھەرقايسى يېزا- بازارلارنىڭ ئەمەلىيىتىنى چىقىش قىلىپ، «بىر يېزىدا بىر مەھسۇلات بولۇش» تەك ئۆزگىچە ئورمانچىلىق، باغۋەنچىلىك تەرەققىيات يولى ئۈستىدە ئىزدەندى.
</S>
<S ID=52281>
بۇنىڭ ئىچىدە تۇخۇلۇ يېزىسىنىڭ ئورگانىك ئالمىلىق كۆلىمى 1200 موغا يەتتى ھەم 2015- يىلى ئورگانىك مەھسۇلات گۇۋاھنامىسىگە ئېرىشتى.
</S>
<S ID=52282>
تۇخۇلۇ يېزىلىق پارتكومىنىڭ شۇجىسى خې يۇڭ مۇنداق دېدى: كېيىنكى قەدەمدە يېزىمىز يەنە يېزا ئەھۋالىغا بىرلەشتۈرۈپ ساياھەتچىلىكنى نۇقتىلىق راۋاجلاندۇرۇپ، بىر تۈركۈم سەھرا ئارامگاھى، ئائىلىۋى مېھمانخانا، ئۆزگىچە مەدەنىيەت كىچىك ھويلىسى قاتارلىقلارنى نۇقتىلىق بەرپا قىلىپ، كۆپ خىل تەدبىرلەرنى بىرلەشتۈرۈپ، پۇقرالارنىڭ كىرىمىنى سىجىل، تېز ئاشۇرۇشنى ئىلگىرى سۈرىدۇ.
</S>
<S ID=52283>
　　مەن شياۋشيا مۇنداق دېدى: «13- بەش يىل»دا، G335 (دۆلەت يولى 335- لىنىيەسى)، G331 (دۆلەت يولى 331- لىنىيەسى) يۇقىرى سۈرئەتلىك يولى ۋە نوم ھەممىباب ئايرودۇرۇمىنىڭ پۈتۈپ ئىشقا كىرىشتۈرۈلۈشىگە ئەگىشىپ، ساياھەتچىلىك قاتناش شارائىتى كۆرۈنەرلىك ياخشىلىنىدۇ، ئاراتۈرك ناھىيەسى بۇ ياخشى تەرەققىيات پۇرسىتىدىن پايدىلىنىپ، پۈتكۈل رايون ساياھىتىنى راۋاجلاندۇرۇپ، ياشاشقىمۇ، كەسىپ بىلەن شۇغۇللىنىشقىمۇ، ساياھەتكىمۇ ماس كېلىدىغان ئېكولوگىيەلىك ئىستىراھەت بازىسى بەرپا قىلىدۇ.
</S>
</TEXT>
/BODY
/DOC