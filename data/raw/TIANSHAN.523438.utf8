<DOC>
<DOCID>TIANSHAN.523438</DOCID>
<HEADER>
<CLASS>ئۈرۈمچى</CLASS>
<DATE>2016-05-17 11:59:44</DATE>
</HEADER>
<BODY>
<HEADLINE>
<S ID=28245>
نۇرمۇھەممەتجان: بوران ئۇچۇرۇپ كەتكەن پۇللىرىم قايتىپ كەلدى
</S>
</HEADLINE>
<TEXT>
<S ID=28246>
   تەڭرىتاغ تورى خەۋىرى: يەكەنلىك يىگىت نۇرمۇھەممەتجان ئۈرۈمچىگە كېلىشى بىلەن ئۈرۈمچىنىڭ بورىنىغا ئۇچرىدى، بىراق، ئۇنىڭغا تېخىمۇ ئۇنتۇلغۇسىز تەسىر قالدۇرغىنى ئۈرۈمچىلىكلەرنىڭ قىزغىن ياردىمى بولدى: قاتتىق بوران ئۇنىڭ پۇللىرىنى ئۇچۇرۇپ كەتكەنىدى، ئۇنىڭ بىلەن ھېچقانداق تونۇشلۇقى يوق كىشىلەر ئالدىراش ئىشلىرىنى قايرىپ قويۇپ، پۇللارنى تېرىپ كېلىپ، ئۇنىڭ قولىغا تۇتقۇزۇپ قويدى.
</S>
<S ID=28247>
   نۇرمۇھەممەتجان يۇرتىدىن ئۈرۈمچىگە ئىشلەمچىلىك قىلغىلى كەلگەنىدى، ئۇ تېخى خىزمەت تاپالمىغاچقا، تاغىسى ئۇنىڭغا تۇرمۇش پۇلى بېرىپ تۇرماقچى بولدى. 15-ماي سائەت 14تە، 20 ياشلىق نۇرمۇھەممەتجان تاغىسى تۇرسۇنجان بىلەن بىرلىكتە ئالتۇن ساھىل مېھمانسارىيى زالىدىكى ئاپتوماتىك پۇل ئېلىش ئۈسكۈنىسىدىن پۇل ئالدى. 
</S>
<S ID=28248>
  تاغىسى تۇرسۇنجاننىڭ ئېيتىشىچە، ئۇ پۇل ئېلىش ئۈسكۈنىسىدىن 7500 يۈەن پۇل ئېلىپ، نۇرمۇھەممەتجانغا بەرگەن. نۇرمۇھەممەتجان پۇل سانىغاچ مېھمانساراي ئىشىكىدىن چىققان، بىراق، ئىنكاس قىلىپ بولغۇچە، بوران ئۇنىڭ قولىدىكى پۇللارنى ئۇچۇرۇپ كەتكەن. ئۇلار دەرھال پۇللارنى قوغلاپ يۈگۈرۈشكە باشلىغان، يولدىكى ئاپتوموبىللارمۇ توختاپ، شوپۇرلار ۋە يولدىن ئۆتۈپ كېتىۋاتقانلار ئۇنىڭ پۇلىنى تېرىشىپ بېرىپ ئۇنىڭ قولىغا تۇتقۇزغان ۋە:«تېز ساناپ باققىن، يەنە كەم بولسا بىز يەنە كۆزگە چېلىقمايدىغان يەرلەرگە بېرىپ ئىزدىشىپ بېرەيلى» دېگەن. ھەتتا، يولدا تىلەمچىلىك قىلىۋاتقان بىر بوۋاينىڭ ئالدىغا يۈز يۈەنلىك بىر پۇل ئۇچۇپ بارغاندا بوۋاي پۇلنى ئېلىپ بولۇپ، ئۇنىڭ باشقىلارنىڭ بوران ئۇچۇرۇپ كەتكەن پۇلى ئىكەنلىكىنى بىلىپ:«بۇ ئىگىسى بار پۇل ئىكەن، ئالسام بولمايدۇ، ئىگىسىگە يەتكۈزۈپ بېرىڭلار» دەپ پۇل تېرىۋاتقان لى چېنغا قايتۇرۇپ بەرگەن.
</S>
<S ID=28249>
   ياخشى نىيەتلىك كىشىلەر ھەر ياققا يۈگۈرۈپ تېرىشىپ بەرگەن پۇللار يەنە نۇرمۇھەممەتجاننىڭ قولىغا قايتىپ كەلگەنىدى. ئۇ:«7400 يۈەن پۇل قولۇمغا يەنە قايتىپ كەلدى، 100 يۈەن بوراندا بەلكىم بەك يىراققا ئۇچۇپ كەتكەن بولۇشى مۇمكىن، بىراق، پۇلنىڭ بۇنچىۋالا كۆپ قىسمىنىڭ قايتىپ كېلىشىنى ئويلاپمۇ باقمىغانىدىم، ئۈرۈمچىنى بەك ياخشى كۆردۈم، مەنمۇ بۇ يەردە ياخشى ئىشلەپ، باشقىلارغا ياردەم بېرىدىغان ياخشى كىشى بولۇشقا تىرىشىمەن» دېدى. 
</S>
</TEXT>
/BODY
/DOC