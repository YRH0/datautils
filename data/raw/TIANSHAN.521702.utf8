<DOC>
<DOCID>TIANSHAN.521702</DOCID>
<HEADER>
<CLASS>خەلقئارا</CLASS>
<DATE>2016-05-08 12:23:52</DATE>
</HEADER>
<BODY>
<HEADLINE>
<S ID=27409>
ئىسرائىلىيە نېمە ئۈچۈن جولان ئېگىزلىكىدىن ‹‹مەڭگۈ ۋاز كەچمەيمىز››، دەپ داۋراڭ سالىدۇ
</S>
</HEADLINE>
<TEXT>
<S ID=27410>
   ب د ت خەۋپسىزلىك كېڭىشى يېقىندا ئىسرائىلىيە زۇڭلىسى نېتانياخۇنىڭ ئىسرائىلىيە جولان ئېگىزلىكىدىن مەڭگۈ ۋاز كەچمەيدۇ، دېگەن باياناتىغا ئاگاھلاندۇرۇش بېرىپ، جولان ئېگىزلىكىنىڭ ئورنىنىڭ يەنىلا ئۆزگەرمەيدىغانلىقىنى تەكىتلىدى.
</S>
<S ID=27411>
   ئىسرائىلىيە ھۆكۈمىتى تۇيۇقسىزلا ‹‹جولان ئېگىزلىكىدىن مەڭگۈ ۋاز كەچمەيمىز›› دېگەن باياناتنى چىقىرىشتا، رايون ۋەزىيىتى ۋە ئىچكى سىياسىي ۋەزىيەت قاتارلىق كۆپ خىل ئامىللارنى نەزەردە تۇتقان. خەلقئارا جەمئىيەت بۇنىڭغا ئومۇميۈزلۈك قارشى تۇرىدىغانلىقىنى بىلدۈردى، ئىسرائىلىيەنىڭ بۇ پىلانىنى چەكلەشتە يەنىلا ئەمەلىي تەدبىر قوللىنىشقا توغرا كېلىدۇ.
</S>
<S ID=27412>
   ئىسرائىلىيە جولان ئېگىزلىكىنى مەڭگۈ ئىگىلىۋېلىشنى پىلانلىدى
</S>
<S ID=27413>
   جولان ئېگىزلىكى ئىسرائىلىيەنىڭ غەربىي جەنۇبىدىكى تار، ئۇزۇن بەلباغ. ئىسرائىلىيە 1967 – يىلى 3 – قېتىملىق ئوتتۇرا شەرق ئۇرۇشىدا بۇ ئېگىزلىكنى ئىگىلىۋالغان. سۇرىيە ئىزچىل بۇ ئىستراتېگىيەلىك مۇھىم جاينى قايتۇرۇپ بېرىشنى تەلەپ قىلغان ھەم ئۇنى ئىككى تەرەپنىڭ تىنچلىقنى ئىشقا ئاشۇرۇشتىكى شەرتلىرىنىڭ بىرى قىلغان.
</S>
<S ID=27414>
   ئىسرائىلىيە ھۆكۈمىتى 17 – ئاپرېل تۇنجى قېتىم جولان ئېگىزلىكىدە كابىنېت قەرەللىك يىغىنى ئاچتى، ئىسرائىلىيە زۇڭلىسى نېتانياخۇ قەرەللىك يىغىندا ئىسرائىلىيەنىڭ جولان ئېگىزلىكىدىن مەڭگۈ ۋاز كەچمەيدىغانلىقىنى بىلدۈردى. تەھلىلچى ئەربابنىڭ قارىشىچە، ئىسرائىلىيەنىڭ بۇ ھەرىكىتىنىڭ ئۈچ خىل سەۋەبى بار ئىكەن:
</S>
<S ID=27415>
   بىرىنچى، ئەرەب دۇنياسىنىڭ يېقىنقى بىر قانچە يىلدىن بۇيانقى داۋالغۇۋاتقان سىياسىي ۋە خەۋپسىزلىك ۋەزىيىتىدىن ئىسرائىلىيە جولان ئېگىزلىكىنى مەڭگۈ ئىگىلىۋېلىش پۇرسىتىنىڭ كەلگەنلىكىنى كۆرۈپ يەتكەن.
</S>
<S ID=27416>
   مىسىر قاھىرە ئۇنىۋېرسىتېتىنىڭ ئىقتىسادشۇناسلىق پىروفېسسورى تارىق فاھامىنىڭ قارىشىچە، ئەرەب دۇنياسى ئۇزاق مەزگىل داۋالغۇش ۋە چەت ئەل كۈچلىرى ئارىلىشىىش ۋەزىيىتىدە تۇرغان. يېقىنقى يىللاردىن بۇيان، بولۇپمۇ ئامېرىكا قاتارلىق غەرب دۆلەتلىرى بۇ رايوندا قۇتراتقۇلۇق قىلىپ، بەزى ئەرەب دۆلەتلىرىنىڭ ئەسلىدىكى ھاكىمىيىتىگە غەرەزلىك بۇزغۇنچىلىق قىلىپ، يېڭى ئامېرىكىپەرەس ھاكىمىيەت ئورنىتىپ، ئامېرىكا ۋە ئۇنىڭ ئىتتىپاقداشلىرىنىڭ مەنپەئىتى ئۈچۈن مۇلازىمەت قىلغان. دەل ئەرەب دۇنياسى، بولۇپمۇ سۇرىيەنىڭ بەش يىلدىن بۇيانقى مالىمانچىلىقى ئىسرائىلىيەگە پۇرسەت يارىتىپ بەرگەن.
</S>
<S ID=27417>
   ئىككىنچى، ئىسرائىلىيە ھۆكۈمىتى ئەندىشىدە قالغانلىقتىن، مۇشۇ ۋاقىتنى تاللاپ يۇقىرىقى باياناتنى ئېلان قىلغان. چۈنكى كەلگۈسىدە سۇرىيە مەسىلىسىگە ئالاقىدار تىنچلىق كېلىشىمى تۈزۈلگەندە، ئىسرائىلىيە جولان ئېگىزلىكىنى قايتۇرمىسا، خەلقئارانىڭ بېسىمىغا دۇچ كېلىدۇ.
</S>
<S ID=27418>
   قاھىرە ئۇنىۋېرسىتېتىنىڭ سىياسەتشۇناسلىق پىروفېسسورى نوخان شېيخ مۇنداق دېدى: ئىسرائىلىيەنىڭ ھازىرقى ئاساسلىق ئەندىشىسى رۇسىيەنىڭ سۇرىيەدىكى ھەربىي مەۋجۇتلۇقى. سۇرىيە ھۆكۈمىتى رۇسىيەنىڭ ياردىمىدە ئەمەلىي كۈچىنى تەدرىجىي ئەسلىگە كەلتۈرۈۋاتىدۇ، ئىسرائىلىيە سۇرىيەنىڭ جولان ئېگىزلىكىنى قايتۇرۇۋېلىش ئىشىنى قايتىدىن ئوتتۇرىغا قويۇشىدىن ئەندىشە قىلدى.
</S>
<S ID=27419>
   ئۈچىنچى، ئىسرائىلىيە زۇڭلىسى نېتانياخۇ بۇ ئىش ئارقىلىق ئۆزىنىڭ دۆلەت ئىچىدىكى قوللاش نىسبىتىنى ئاشۇرۇشنى مەقسەت قىلغان.
</S>
<S ID=27420>
   فاھامى مۇنداق دېدى: نېتانياخۇ بۇلتۇر ئومۇمىي سايلامدىن كېيىن تەشكىللىگەن ھاكىمىيەت يۈرگۈزۈش ئىتتىپاقىنىڭ پارلامېنتتا ئىگىلىگەن ئورنى ئەمدى يېرىمدىن ئاشتى، ئەمما يېقىندىن بۇيان ئىسرائىلىيەدە بىرلەشمە ھۆكۈمەتكە بولغان گۇمانىي سادالار ئاشتى، نېتانياخۇنى قوللاش نىسبىتىمۇ تۆۋەنلىدى. شۇ سەۋەبتىن، ئۇ بۇ قېتىمقى پۇرسەتتىن پايدىلىنىپ تېخىمۇ كۆپ سىياسىي كۈچ ۋە ئاممىنىڭ قوللىشىغا ئېرىشىشكە ئۇرۇندى.
</S>
<S ID=27421>
   خەلقئارا جەمئىيەت ئومۇميۈزلۈك قارشى تۇردى
</S>
<S ID=27422>
  نېتانياخۇنىڭ يۇقىرىقى باياناتى خەلقئارا جەمئىيەتنىڭ ئومۇميۈزلۈك قارشى تۇرۇشىغا ئۇچرىدى.
</S>
<S ID=27423>
    ب د ت خەۋپسىزلىك كېڭىشى 26 – ئاپرېل ئىسرائىلىيەنىڭ جولان ئېگىزلىكىدىن مەڭگۈ ۋاز كەچمەسلىك توغرىسىدىكى باياناتىغا ئاگاھلاندۇرۇش بەردى. خەۋپسىزلىك كېڭىشىنىڭ 4 – ئايلىق نۆۋەتچى رەئىسى، جۇڭگونىڭ ب د ت دا دائىمىي تۇرۇشلۇق ۋەكىلى ليۇ جيېيى مۇنداق دېدى: ‹‹خەۋپسىزلىك كېڭىشىنىڭ ئەزالىرى ئىسرائىلىيەنىڭ جولان ئېگىزلىكىگە ئائىت باياناتىغا ئىنتايىن دىققەت قىلغانلىقىنى، جولان ئېگىزلىكىنىڭ ئورنىنىڭ يەنىلا ئۆزگەرمەيدىغانلىقىنى تەكىتلىدى››.
</S>
<S ID=27424>
   ليۇ جيېيى: ب د ت خەۋپسىزلىك كېڭىشىنىڭ 1981 – يىلىدىكى 497 – نومۇرلۇق قارارىدا، ئىسرائىلىيەنىڭ قانۇن، باشقۇرۇش تەۋەلىكى ھوقۇقى ۋە مەمۇرىي ئاپپاراتلارغا جولان ئېگىزلىكىنى مەجبۇرىي كىرگۈزۈش قارارىنىڭ ‹‹پۈتۈنلەي ئىناۋەتسىز، خەلقئارا قانۇندا كۈچكە ئىگە ئەمەس››لىكى ئايدىڭلاشتۇرۇلغان. خەۋپسىزلىك كېڭىشى جولان ئېگىزلىكى مەسىلىسىنى سۆھبەت ئارقىلىق ھەل قىلىشنى قوللايدۇ، دېدى.
</S>
<S ID=27425>
   بۇنىڭدىن باشقا، ئەرەب دۆلەتلىرى ئىتتىپاقى، ئىسلام ھەمكارلىق تەشكىلاتى، ياۋروپا ئىتتىپاقى، گېرمانىيە، رۇسىيە قاتارلىق خەلقئارا تەشكىلاتلار ۋە دۆلەتلەر ئىسرائىلىيەنىڭ ئالاقىدار باياناتىغا بەس – بەستە رەددىيە بەردى.
</S>
<S ID=27426>
مۇتەخەسسىسلەر مۇنداق قارىدى: خەلقئارا جەمئىيەتنىڭ يۇقىرىقى ئىنكاسى، جولان ئېگىزلىكى مەسىلىسىنى سۆھبەت ئارقىلىق ھەل قىلىش خەلقئارا جەمئىيەتنىڭ ئورتاق تونۇشى ئىكەنلىكى، ئىسرائىلىيەنىڭ جولان ئېگىزلىكىنى ئۆز ئالدىغا ئىگىلىۋېلىش مەقسىتىنىڭ خەلقئارا جەمئىيەتنىڭ قوللىشىغا ئېرىشەلمەيدىغانلىقىنى بىلدۈرىدۇ.
</S>
<S ID=27427>
   ئىسرائىلىيەنى چەكلەشتە ئەمەلىي تەدبىر قوللىنىشقا توغرا كېلىدۇ
</S>
<S ID=27428>
   خەلقئارا جەمئىيەتنىڭ تەنقىدى ئالدىدا، ئىسرائىلىيە ھۆكۈمىتىنىڭ پوزىتسىيەسى يۇمشىدى. نېتانياخۇنىڭ باياناتچىسى داۋىد كەيس مۇنداق دېدى: نېتانياخۇنىڭ باياناتىدا ‹‹رېئاللىق ئوتتۇرىغا قويۇلغان››، جولان ئېگىزلىكىنىڭ قانۇنىي ئورنى ئۆزگەرمەيدۇ. ئەمما شۇنىڭ بىلەن بىللە، جولان ئېگىزلىكى جەزمەن ئىسرائىلىيەنىڭ كونتروللۇقىدا بولۇشى كېرەك، ناۋادا سۇرىيەنىڭ ئىگىدارلىقىدا بولسا، جولان ئېگىزلىكىنى ئىسرائىلىيە پۇقرالىرىغا ھۇجۇم قىلىش ئۈچۈن ئىشلىتىدۇ، دېدى.
</S>
<S ID=27429>
   ئەرەب دۆلەتلىرىنىڭ تەھلىلچىلىرى مۇنداق دېدى: ئىلگىرىكى تەجرىبىلەردىن قارىغاندا، ئىسرائىلىيە خەلقئارا جامائەت پىكرىگە ئىزچىل قاتتىق پوزىتسىيەدە بولۇپ كەلگەن، ئۇنىڭ جولان ئېگىزلىكىنى مەڭگۈ ئىگىلەش پىلانىنى توختىتىش ئۈچۈن جەزمەن ئەمەلىي تەدبىر قوللىنىش كېرەك.
</S>
<S ID=27430>
   شېيخ مۇنداق دېدى: ئىسرائىلىيە ئۇزاقتىن بۇيان ئۆز مەقسىتىگە يېتىش ئۈچۈن، دۆلەت مەنپەئىتىنى كۆزلەپ، ب د ت خەۋپسىزلىك كېڭىشىنىڭ قارارىنى ئۆز ئىچىگە ئالغان خەلقئارا جەمئىيەتنىڭ ساداسىغا پەرۋا قىلمىدى. ئىسرائىلىيە ئەمەلىي كۈچلەر قارشى تۇرمىسىلا، تالاش – تارتىش خاراكتېرلىك بەزى قارارلارنى چىقىرىپ، ئاندىن بۇ قارارلارنى ئەمەلىيەتكە ئايلاندۇرۇپ، ئالاقىدار دۆلەت ۋە خەلقئارا جەمئىيەتكە زورلاپ تاڭىدۇ، ئىسرائىلىيەنىڭ بۇنداق ھىيلە – نەيرەڭنى تۇنجى قېتىم ئىشلىتىشى ئەمەس.
</S>
<S ID=27431>
   ئەرەب دۆلەتلىرى ئىتتىپاقىنىڭ ياردەمچى باش كاتىپى فادخىل كادخىم مۇراجىئەت قىلىپ مۇنداق دېدى: خەلقئارا جەمئىيەت ھەقىقىي ئۈنۈملۈك تەدبىر قوللىنىپ، ئىسرائىلىيەنى خەلقئارا قانۇن ۋە ‹‹ب د ت نىزامنامىسى››دىكى قورال كۈچى ئارقىلىق زېمىنغا ئېرىشىشكە يول قويماسلىق ئاساسىي پىرىنسىپىنى ئۆز ئىچىگە ئالغان خەۋپسىزلىك كېڭىشىنىڭ 497 – نومۇرلۇق قارارىنى ئىجرا قىلىشقا مەجبۇرلىشى، ئىسرائىلىيەدىن جولان ئېگىزلىكىدىكى بارلىق رايونلاردىن 1967 – يىلىدىكى 3 – قېتىملىق ئوتتۇرا شەرق ئۇرۇشىدىن ئىلگىرىكى چېگرا سىزىقىغا چېكىنىپ چىقىشنى تەلەپ قىلىشى كېرەك.
</S>
<S ID=27432>
شىنخۇا ئاگېنتلىقى
</S>
</TEXT>
/BODY
/DOC