<DOC>
<DOCID>TIANSHAN.548004</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-07 11:41:20</DATE>
</HEADER>
<BODY>
<HEADLINE>
<S ID=47507>
مەھەللىگە سېلىنغان كۆۋرۈك يىراقنى يېقىن قىلدى
</S>
</HEADLINE>
<TEXT>
<S ID=47508>
   قاسىمجان ئاۋۇت خەۋەر قىلىدۇ: يېڭىسار ناھىيەسى ئوچار يېزىسىنىڭ ئېتىمچاغرى كەنتى يېزا مەركىزىگە ئون كىلومېتىر كېلىدۇ.
</S>
<S ID=47509>
كەڭلىكى 110 مېتىر كېلىدىغان بىر كەلكۈن سۈيى ئېقىنىنىڭ ئون كىلومېتىرلىق بۆلىكى بۇ كەنتنى كېسىپ ئۆتىدىغان بولغاچقا، بىرقىسىم ئاممىنىڭ يېزا بازىرى، ھەتتا كەنت ئاھالىلەر كومىتېتىغا بېرىپ ئىش بېجىرىشى، پەرزەنتلىرىنى مەكتەپكە ئاپىرىپ – ئەكىلىشىگە قىيىنچىلىق تۇغۇلغانىدى.
</S>
<S ID=47510>
ھەر يىلى كەلكۈن مەزگىلىدە بۇ كەنتنىڭ 7–مەھەللىسىدە ئولتۇراقلاشقان 52 ئائىلىدىكى 192 كىشىنىڭ يىراق – يېقىنغا بېرىشى مۇشۇ ئېقىن سەۋەبلىك ئېغىر توسالغۇغا ئۇچرايتتى، ئامما ئۆزلىرى ياغاچ – تاشلاردىن سالغان ئاددىي كۆۋرۈكنىمۇ قىيان ئېلىپ كېتىپ، بۇ مەھەللىدىكى 19 ئوقۇغۇچى مەكتەپكە بېرىشقىمۇ ئامالسىز قالاتتى.
</S>
<S ID=47511>
   يېڭىسار ناھىيەلىك يەرلىك باج ئىدارىسىدىن بۇ كەنتكە ‹‹ئۈچ ئەل›› خىزمىتىگە چۈشكەن كادىرلار بۇ ئەھۋالنى بىلگەندىن كېيىن، مۇناسىۋەتلىك ئورۇنلار بىلەن ئالاقىلىشىپ، ئاممىنىڭ بۇ ئەمەلىي قىيىنچىلىقىنى ھەل قىلىشقا كىرىشتى.
</S>
<S ID=47512>
ئۇلارنىڭ ئىدارىسى بىر بۆلۈك مەبلەغ ئاجراتقاندىن باشقا، يېزىدىكى ئالدىن بېيىغان سودىگەر، تىجارەتچىلەرنىڭ ساخاۋىتى ۋە كەنتتىكى ئاممىنىڭ ئۆزلۈكىدىن ئىئانە توپلىشى بىلەن مەبلەغ جۇغلىدى ھەمدە يول، كۆۋرۈك مۇتەخەسسىسلىرىنىڭ لايىھەلىشى، كەنتتىكى ئاممىنىڭ ئاكتىپلىق بىلەن كۈچ چىقىرىشى نەتىجىسىدە بۇ ئېقىنغا 110 مېتىر ئۇزۇنلۇقتا كۆۋرۈك سالغۇزۇپ بەردى.
</S>
<S ID=47513>
كۆۋرۈكنىڭ ئۇلى ئۆلچەملىك بېتون قۇرۇلمىلىق بولۇپ، كىچىك تىپتكى دېھقانچىلىق ماشىنىلىرىدىن باشقا، يەتتە كىشىلىكتىن تۆۋەن ئاپتوموبىللارمۇ نورمال قاتنىيالايدۇ.
</S>
<S ID=47514>
‏
</S>
</TEXT>
/BODY
/DOC