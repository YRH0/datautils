<DOC>
<DOCID>TIANSHAN.517189</DOCID>
<HEADER>
<CLASS>شىنجاڭ</CLASS>
<DATE>2016-04-13 12:58:11</DATE>
</HEADER>
<BODY>
<HEADLINE>
<S ID=24789>
ئىلچى دىيارىدىكى ئۈمىد نۇرلىرى
</S>
</HEADLINE>
<TEXT>
<S ID=24790>
−خوتەن ۋىلايىتىنىڭ نامراتلارنى دەل جايىدا يۆلەش خىزمىتىدىن خاتىرىلەر(2)
</S>
<S ID=24791>
  ئابدۇشۈكۈر ئابدۇكېرىم، ئاينۇر ئابلىمىت
</S>
<S ID=24792>
　　پۇل نەدە، بىز شۇ يەردە
</S>
<S ID=24793>
　　قاراقاشلىقلارنىڭ سىرتقا چىقىپ ئىشلەش جەھەتتىكى داڭقىنى ئاپتونوم رايونىمىزدىكى نۇرغۇن ئادەم بىلىدۇ.
</S>
<S ID=24794>
قاراقاشلىقلار خوتەندىن ھالقىپ ئۈرۈمچى، بېيجىڭ، شاڭخەي، گۇاڭجۇ قاتارلىق جايلاردا ھۈنەر - كەسىپ ۋە سودا - تىجارەت بىلەن شۇغۇللىنىپ كىرىمىنى كۆپەيتىپلا قالماي، يەنە «قاراقاش» دېگەن بۇ ماركىغا چامىنىڭ يېتىشىچە ئالتۇن ھەل بېرىپ كەلدى.
</S>
<S ID=24795>
20 - ئەسىرنىڭ 90 - يىللىرى ئۈرۈمچى شەھىرىدىكى بەيگە مەيدانى كالا، قوي گۆشلىرىنى توپ ۋە پارچە سېتىش بازىرىدىكى ھەممە تىجارەتنى ئاساسەن قاراقاشلىقلارنىڭ مونوپول قىلغانلىقى بۇ سۆزلىرىمىزگە ئوبدان دەلىل بولالايدۇ.
</S>
<S ID=24796>
يەنە بىر نۇقتىدىن ئېيتقاندا، قاراقاش ئاپتونوم رايونىمىز بويىچە ئاھالىسى ئەڭ كۆپ ناھىيەلەرنىڭ بىرى.
</S>
<S ID=24797>
قاراقاش ناھىيەسىدە 201 مىڭ نامرات ئاھالە بولۇپ، ئاپتونوم رايونىمىزدىكى نامرات ئاھالىسى 200 مىڭدىن ئاشىدىغان ئىككى ناھىيە (يەنە بىرى يەكەن ناھىيەسى بولۇپ، نامرات ئاھالىسى 205 مىڭ)نىڭ بىرى ھېسابلىنىدۇ.
</S>
<S ID=24798>
مانا مۇشۇ پاكىتنىڭ ئۆزىلا بىزگە قاراقاش ناھىيەسىدىكى ھەر دەرىجىلىك رەھبەرلەرنىڭ زىممىسىدىكى نامراتلارنى دەل جايىدا يۆلەش جەھەتتىكى ۋەزىپىسىنىڭ قانچىلىك ئېغىر ئىكەنلىكىنى ئىسپاتلاپ تۇرۇپتۇ.
</S>
<S ID=24799>
ئەھۋال مانا مۇشۇنداق بولغاچقا، ناھىيە رەھبەرلىرىدىن تارتىپ كەنت كادىرلىرىغىچە ھەممىلا ئادەمنىڭ چىرايى جىددىي، قەدەملىرى تېز ئىدى.
</S>
<S ID=24800>
　　بىز قاراقاش ناھىيەسىنىڭ زاۋا بازىرى جايتېرەك كەنتىگە كەلگىنىمىزدە، كەنت ئاھالىلەر كومىتېتىنىڭ ئازادە قورۇسىدا كەنت كادىرلىرى بىرقانچە دېھقان بىلەن قىزغىن پاراڭغا چۈشكەن ئىكەن.
</S>
<S ID=24801>
　　− پاراڭ تازا قىزىپ كېتىپتىغۇ؟ پاراڭغا بىزمۇ شېرىك بولساق قارشى ئالامسىلەر؟ −− دېدۇق بىز سالام - سەھەتتىن كېيىن.
</S>
<S ID=24802>
　　 − ۋاي كېلىشسىلە، ئەلۋەتتە قارشى ئالىمىز، بىز دېھقان خەق دۆلەتنىڭ چوڭ ئىشلىرىغا ئارىلىشىپ بولالمىغاندىن كېيىن، شۇ ئېتىز - ئېرىق بىلەن چارۋا مالنىڭ غېمىنى قىلىدىغان گەپكەن، 　　−− دېدى كەنت پارتىيە ياچېيكىسىنىڭ شۇجىسى توختىمەمەت جۈمە.
</S>
<S ID=24803>
　　 − ئۇنداقتا، بۈگۈنكى سۆز تېمىسى ئېتىز - ئېرىق توغرىسىدا بولۇۋاتامدۇ ياكى چارۋا مال توغرىسىدىمۇ؟ −− كوچىلاپ سورىدۇق بىز.
</S>
<S ID=24804>
　　 − كەنتىمىز بۇ يىل ناھىيە بويىچە نامراتلىقتىن قۇتۇلدۇرىدىغان 55 كەنتنىڭ بىرى قىلىپ بېكىتىلىپتۇ، بۇ ۋەزىپە بىزنى ئوبدانلا ئالدىرىتىپ قويدى.
</S>
<S ID=24805>
بۈگۈن بىرقانچە دېھقاننى يىغىپ باقمىچىلىق كەسپى ھەمكارلىق كوپىراتىپى قۇرۇش توغرىسىدا مەسلىھەت قىلىۋاتقانىدۇق.
</S>
<S ID=24806>
　　توختىمەمەت جۈمەنىڭ ئەھۋال تونۇشتۇرۇشىچە، جايتېرەك كەنتىدە 562 ئائىلە بولۇپ، بۇنىڭ ئىچىدە 304 ئائىلە نامرات ئائىلە ھېسابلىنىدىكەن.
</S>
<S ID=24807>
بۇ يىل كىرگەندىن بۇيان، مەركەز، ئاپتونوم رايون ۋە ناھىيە بۇ كەنتنىڭ نامراتلارنى دەل جايىدا يۆلەش خىزمىتى ئۈچۈن باقمىچىلىقنى تەرەققىي قىلدۇرۇش، ئۈزۈم بارىڭى ياساش قاتارلىقلارغا 5 مىليون يۈەن تۈر مەبلىغى ئاجرىتىپ بەرگەن.
</S>
<S ID=24808>
ئۇلار بۇ پۇلنىڭ 1 مىليون 100 مىڭ يۈەنىگە كەنتتىكى نامرات ئائىلىلەرنىڭ ھەر بىرىگە 5000 يۈەندىن ھېسابلاپ قوي ئېلىپ بەرمەكچى بولۇۋېتىپتۇ.
</S>
<S ID=24809>
　　 − بۇ بىر ئوبدان ئىشكەن.
</S>
<S ID=24810>
　　 − دېگەنلىرى دۇرۇس، بىراق، كەنتىمىزدە كىشى بېشىغا توغرا كېلىدىغان تېرىلغۇ يەر يەتتە پۇڭغا يەتمەيدۇ، بۇنچىلىك ئاز يەر بىلەن يۇقىرىدىن چۈشۈرگەن چوڭ ۋەزىپىنى ئورۇنداش تەس.
</S>
<S ID=24811>
بىز ئىلگىرى دېھقانلارنى دېھقانچىلىقنىڭ ئارىسال ۋاقىتلىرىدا سىرتقا چىقىپ ئىشلەشكە تەشكىللەپ، شۇ ئارقىلىق كىرىمىنى ئاشۇرۇپ كەلگەن.
</S>
<S ID=24812>
قوي تارقىتىپ بېرىدىغان ئىش بەك بەلەن بولدى، بىراق، ئېغىلدا مال - ۋاران بولسا، دېھقان خەق يىل بويى شۇ قوتانغا باغلىنىپ قېلىپ، سىرتقا چىقالمايدىغان گەپكەن.
</S>
<S ID=24813>
دېھقانلار سىرتقا چىقىپ ئىشلىيەلمىسە، كىرىمىمۇ ئازلاپ كېتىدۇ.
</S>
<S ID=24814>
بۇلتۇر كەنتىمىزدىن 500 دېھقان سىرتقا چىقىپ ئىشلىگەنىدى، دېھقانلارنىڭ سىرتقا چىقىپ ئىشلەپ تاپقان پۇلى ھەر بىر دېھقانغا 2000 يۈەندىن توغرا كەلدى، باقمىچىلىقنىڭ كىرىمى سىرتقا چىقىپ ئىشلىگەنگە يەتمەيدۇ.
</S>
<S ID=24815>
شۇڭا، بىز باقمىچىلىق كەسپى ھەمكارلىق كوپىراتىپى قۇرۇپ، مال بورداشقا ئېپى بار بىرقانچە دېھقاننى بۇ ئىشقا قويۇپ، دېھقانلارنى يۇقىرىدىن بەرگەن قويلارنى ھەمكارلىق كوپىراتىپىغا پاي قىلىپ قوشقۇزساق، پايدىنىڭ %60 ىنى قوينى پاي قىلىپ قوشقان دېھقان، %40 ىنى قوي بوردىغانلار ئالسا، قالغان دېھقانلار يەنە خاتىرجەم سىرتقا چىقىپ ئىشلىيەلەيدۇ.
</S>
<S ID=24816>
　　 − ئۇنداقتا، بۇ يىل يەنە 500 ئادەمنى سىرتقا چىقىرىشنى پىلانلاپسىلەر - دە؟
</S>
<S ID=24817>
　　− ياق، بۇ يىل سىرتقا چىقىپ ئىشلەيدىغانلارنى 700گە يەتكۈزۈشنى پىلانلىدۇق، كەنتىمىزدىن ھازىرغىچە 250 ئادەم سىرتقا ئىشلىگىلى چىقىپ كەتتى.
</S>
<S ID=24818>
　　قاراقاش ناھىيەسىنىڭ سايباغ يېزىسى قىشلاق كەنتىدىكى دېھقان ياسىن ئەخەتباقى بىزگە مۇنداق دېدى: مېنىڭ ھەر يىلى دېگۈدەك سىرتقا چىقىپ ئىشلەۋاتقىنىمغا ئون يىلدىن ئاشتى، ئاساسلىقى، ئاقسۇ ۋىلايىتىگە بېرىپ ئۈزۈم پەرۋىشى بىلەن شۇغۇللىنىمەن.
</S>
<S ID=24819>
بۇلتۇر نىيە قارا توخۇسىدىن 1000 نى ئۈچ ئاي بېقىپ 68 مىڭ يۈەنگە ساتتىم، ئۇنىڭدىن باشقا، يەنە ئوغلۇم بىلەن ئاقسۇغا بېرىپ ئىشلەپ، ئىككى ئايدا ئاتا - بالا ئىككىيلەن 8000 يۈەن كىرىم قىلدۇق.
</S>
<S ID=24820>
بۇ يىل قارا توخۇ بېقىشنى ئايالىم ۋە قىزلىرىمغا بېرىپ، ئوغلۇم ئىككىمىز يەنە سىرتقا چىقىپ ئىشلەپ پۇل تېپىشنى ئويلىشىۋاتىمىز.
</S>
<S ID=24821>
ئىشلار كۆڭۈلدىكىدەك بولسا، يىللىق كىرىمىمنى 100 مىڭ يۈەنگە يەتكۈزىمەن.
</S>
<S ID=24822>
　　قىشلاق كەنتى پارتىيە ياچېيكىسىنىڭ شۇجىسى مەتتۇرسۇن ئەخمەتتوختى بىزگە مۇنداق دېدى: كەنتىمىزدىكى 360 ئائىلە ئىچىدە نامرات ئائىلىدىن ئاران 35ى بار.
</S>
<S ID=24823>
بۇنداق بولۇشىدىكى سەۋەب، كەنتىمىزدىكى دېھقانلارنىڭ مۇتلەق كۆپ قىسمى ئىشلەپچىقىرىشنىڭ ئارىسال ۋاقىتلىرىدا سىرتقا چىقىپ ئىشلەيدۇ، بۇ ئىش ھازىر كەنتىمىزنىڭ ئەنئەنىسىگە ئايلىنىپ قالدى، كەنتىمىزدە يەنە يىل بويى سىرتتا پۇل تاپىدىغانلارمۇ خېلى نۇرغۇن.
</S>
<S ID=24824>
بۇلتۇر كەنتىمىزدىن 400 ئادەم سىرتقا چىقىپ ئىشلىگەنىدى، بۇ يىل بىز بۇ ساننى 520 گە يەتكۈزۈشنى پىلانلاۋاتىمىز.
</S>
<S ID=24825>
دېھقانلار سىرتقا چىقىپ ئىشلەشنىڭ تەمىنى تېتىپ قالغاچقا، ھازىر بىزنىڭ ئۇلارنى سىرتقا چىقىپ ئىشلەشكە تەشكىللىشىمىزنىڭ ھېچقانداق زۆرۈرىيىتى قالمىدى، دېھقانلار قولى ئازراق بىكار بولۇپ قالسىلا، سىرتقا چىقىپ ئىشلەشكە ئالدىرايدۇ، مانا كۆرۈپ تۇرۇپسىلەر، كەنتىمىزنىڭ كوچا - كويلىرىدا ئادەم بەك ئاز، نۇرغۇن ئادەم پۇل تاپقىلى كېتىپ قېلىشتى.
</S>
<S ID=24826>
بىز بۇ يىل دېھقانلارنىڭ ئوتتۇرىچە ساپ كىرىمىنى بۇلتۇرقى 5420 يۈەندىن 7000 يۈەنگە يەتكۈزۈشكە كۆزىمىز يېتىدۇ.
</S>
<S ID=24827>
　　قاراقاش ناھىيەلىك پارتكوم دائىمىي كومىتېتىنىڭ ئەزاسى دېڭ شياۋبو بىزگە مۇنداق دېدى: قاراقاش ناھىيەسى ھەم چوڭ ناھىيە، ھەم نامرات ئاھالە كۆپ ناھىيە، شۇنداق بولغاچقا، بىزنىڭ نامراتلارنى دەل جايىدا يۆلەش، دېھقانلارنى نامراتلىقتىن قۇتۇلدۇرۇپ بېيىتىش جەھەتتىكى ۋەزىپىمىز بەكلا ئېغىر.
</S>
<S ID=24828>
ناھىيەلىك پارتكوم، خەلق ھۆكۈمىتى نامراتلارنى دەل جايىدا يۆلەش خىزمىتىدە، مەركەز ۋە ئاپتونوم رايوننىڭ بىر تۇتاش ئورۇنلاشتۇرۇشىغا ئاساسەن، 2016 - يىلى ناھىيە بويىچە 13 يېزا (بازار)دىكى 55 نامرات كەنتنى نامراتلىقتىن قۇتۇلدۇرۇش، 9849 ئائىلە، 38 مىڭ 720 ئادەمنى نامراتلىقتىن قۇتۇلدۇرۇش پىلانىنى ئوتتۇرىغا قويدى.
</S>
<S ID=24829>
ۋەزىپە ھەقىقەتەن ئېغىر، شۇڭا چارە - ئامال ئىزدەشكە، كېچىنى كۈندۈزگە ئۇلاپ كۈچەپ ئىشلەشكە توغرا كېلىدۇ.
</S>
<S ID=24830>
بىز نامراتلارنى دەل جايىدا يۆلەش تەدبىرلىرىنى بەلگىلەشتە، قاراقاشنىڭ ئالاھىدىلىكىنى چىقىش قىلىشتا چىڭ تۇرۇپ، قاراقاش دېھقانلىرىنىڭ سىرتقا چىقىپ ئىشلەشكە ئېپى بارلىقىدەك ئەمەلىيەتنى چىقىش قىلىپ، ئۇلارنى سىرتقا چىقىپ ئىشلەشكە زور كۈچ بىلەن سەپەرۋەر قىلدۇق.
</S>
<S ID=24831>
بەك يىراق جايلارغا بېرىپ ئىشلەشكە شارائىتى يار بەرمەيدىغان دېھقانلارنى تامچىلىق، ئاشپەزلىك، تىككۈچىلىك، قول ھۈنەرۋەنچىلىك قاتارلىق كەسىپلەر بويىچە تەربىيەلەپ، ئۇلارنى يېقىن ئەتراپتىكى ناھىيە (شەھەر)، يېزا - قىشلاقلارغا بېرىپ ئىشلەپ پۇل تېپىشقا ئىلھاملاندۇردۇق.
</S>
<S ID=24832>
ئۇنىڭدىن باشقا، يەنە مەركەز ۋە ئاپتونوم رايوننىڭ مەبلەغ جەھەتتىكى قوللىشىنى قولغا كەلتۈرۈپ، نامراتلارنى دەل جايىدا يۆلەشنى مەبلەغ جەھەتتىن كاپالەتكە ئىگە قىلدۇق، ناھىيەدىكى ئىشچى - خىزمەتچىلەر، ئاپتونوم رايون ۋە ۋىلايەتتىن «ئۈچ ئەل» خىزمىتىگە چۈشكەن كادىرلار، ناھىيەمىزدىكى خەلق قۇرۇلتىيى ۋەكىللىرى، سىياسىي كېڭەش ئەزالىرى، ۋەتەنپەرۋەر دىنىي زاتلار ۋە كارخانىچىلارنى سەپەرۋەر قىلىپ، نامراتلارنى دەل جايىدا يۆلەش خىزمىتىنى ھەربىر ئادەمگىچە ئەمەلىيلەشتۈردۇق.
</S>
<S ID=24833>
ھازىرقى ئەھۋالدىن قارىغاندا، يىل بېشىدا بېكىتكەن نىشان - كۆرسەتكۈچلەرنى تولۇق ئورۇنداشقا ئىشەنچىمىز كامىل.
</S>
<S ID=24834>
　　قاراقاشلىقلارنىڭ يەر، سۇ قىس، شارائىتىمىز ناچار دەپ يۇقىرىنىڭ ياردىمىنى كۈتۈپ تۇرماي، تەشەببۇسكارلىق بىلەن ھۇجۇمغا ئۆتۈپ، ھال - كۈنىنى ياخشىلاشنىڭ كويىغا چۈشكەنلىكى كىشىنى قايىل قىلىدۇ، نېمىلا دېگەن بىلەن بۈگۈنكى كۈندە «ئۈجمە پىش، ئاغزىمغا چۈش» دەپ قاراپ تۇرغانلار قارشى ئېلىنمايدۇ، ئەلۋەتتە! 
</S>
</TEXT>
/BODY
/DOC