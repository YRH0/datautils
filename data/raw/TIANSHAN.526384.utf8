<DOC>
<DOCID>TIANSHAN.526384</DOCID>
<HEADER>
<CLASS>خەلقئارا</CLASS>
<DATE>2016-06-02 15:15:58</DATE>
</HEADER>
<BODY>
<HEADLINE>
<S ID=29498>
‏خەلقئارا تېررورلۇققا قارشى تۇرۇش ھەرىكىتى يېڭى باسقۇچقا كىردى(4)
</S>
</HEADLINE>
<TEXT>
<S ID=29499>
   تېررورلۇقنى تۈپ يىلتىزىدىن يوقىتىش كېرەك
</S>
<S ID=29500>
   ‹‹شام ئىسلام دۆلىتى››گە ھەربىي زەربە بېرىش خەلقئارا جەمئىيەتكە ئۈمىد ئېلىپ كەلدى، لېكىن خەلقئارادا تېررورلۇقنى تەلتۆكۈس يوقاتقىلى بولمايدۇ. كەلگۈسىنى نەزەردە تۇتقاندا تېررورلۇققا قارشى تۇرۇشتا تۈپتىن تىزگىنلەش، تېررورلۇقنى تۈپ يىلتىزىدىن يوقىتىش كېرەك.
</S>
<S ID=29501>
    دىنىي ئەسەبىيلىك رەزىللىكنىڭ ئۇرۇقىدۇر. دىنىي ئەسەبىيلىك دىننى بۇرمىلىغانلىق، خۇنۈكلەشتۈرگەنلىك، دەپسەندە قىلغانلىق بولۇپ، تېررورلۇقنىڭ ئىدىيەۋى ئاساسىدۇر. خەلقئارا جەمئىيەت ب د ت نىڭ ‹‹زوراۋانلىق، ئەسەبىيلىكنىڭ ئالدىنى ئېلىش ھەرىكەت پىلانى››نى ئىلگىرى سۈرۈش پۇرسىتىدىن پايدىلىنىپ، دىنىي ئەسەبىيلىكنىڭ ئالاقە تورى، شۇنداقلا ئەمەلىي تۇرمۇشتا مەۋجۇت بولۇپ تۇرۇش بوشلۇقىنى تارايتىشى كېرەك.
</S>
<S ID=29502>
    رايون توقۇنۇشى، نامراتلىق، قالاقلىق قاتارلىق بىخەتەرلىك ۋە تەرەققىيات مەسىلىسى دىنىي ئەسەبىيلىكنى پەيدا قىلىدىغان، تېررورلۇق ئۇرۇقىنى بىخلاندۇرىدىغان تۇپراق. ئەمما، دۇنيادا يېتەكچىلىك ئورۇندا تۇرۇۋاتقان چوڭ دۆلەتلەر يېڭى ئارىلىشىش سىياسىتىنى يولغا قويۇپ، مۇشۇنداق تۇپراقنى تۈركۈملەپ ‹‹ئىشلەپچىقىرىۋاتىدۇ››.
</S>
<S ID=29503>
    ‹‹11 – سېنتەبىر ۋەقەسى››دىن كېيىن رۇسىيە ئوتتۇرا شەرق مەسىلىسى مۇتەخەسسىسى ساتنوۋىسكى: لىۋىيە، سۇرىيە ۋە ئىراقنىڭ تۆمۈر قول سىياسىتىلا ئىسلام ئەسەبىي كۈچلىرىنىڭ تەرەققىياتىنى تىزگىنلىيەلەيتتى. لېكىن ئامېرىكا، شۇنداقلا ئىتتىپاقداشلىرىنىڭ ئارىلىشىشى بىلەن، يۇقىرىقى ئۈچ دۆلەت قالايمىقانچىلىققا پېتىپ قېلىپ، تېررورلۇق پەيدا بولىدىغان مۇنبەت تۇپراققا ئايلاندى. ئاخىرىغا كەلگەندە ئامېرىكا، ياۋروپامۇ بۇنىڭ زىيىنىنى تارتتى. بۇنىڭدىن شۇنى كۆرۈۋېلىشقا بولىدۇكى، دۆلەتنىڭ ئىگىلىك ھوقۇق پىرىنسىپىنىڭ ۋاقتى ئۆتمىدى، ئۇ يەنىلا رايون تىنچلىقىنى قوغداپ، خەلقنىڭ ياشاش ھوقۇقى، تەرەققىيات ھوقۇقىغا ھەقىقىي كاپالەتلىك قىلىدىغان ئاساسىي توساق، شۇنداقلا دىنىي ئەسەبىيلىكنىڭ يامراپ كېتىشىنىڭ ئالدىنى ئالىدىغان توغان. خەلقئارا ئالاقىدە چوقۇم ‹‹ب د ت نىزامنامىسى››گە ئەمەل قىلىپ، باشقا دۆلەتلەرنىڭ ئىگىلىك ھوقۇقىغا ھۆرمەت قىلىش بىلەن بىللە تېررورلۇققا قارشى تۇرۇشنى باھانە قىلىپ باشقا دۆلەتلەرنىڭ ئىگىلىك ھوقۇقىغا دەخلى – تەرۇز قىلىپ، يېڭى ئۆچمەنلىك ئۇرۇقىنى چاچماسلىق كېرەك.
</S>
<S ID=29504>
    ئىقتىسادنىڭ دۇنياۋىلىشىشى ھەر قايسى دۆلەت ئارىسىدىكى، شۇنداقلا ھەر قايسى دۆلەتنىڭ ئىچكى قىسمىدىكى باي، نامراتلىق پەرقىنى چوڭايتىدۇ. بۇ، دۇنياۋىلىشىش ئېقىمىنىڭ سىرتىدا قالغانلارغا ناھايىتى ئاز مەنپەئەت يەتكۈزىدۇ. ئۈمىدنى كۆرەلمىگەن ياشلار ئۆزىنى ئاسانلا تېررورلۇقنىڭ قوينىغا ئاتىدۇ. ب د ت 1000 يىللىق تەرەققىيات پىلانىنى تىرىشىپ ئەمەلگە ئاشۇرۇش، نامراتلىقنى تۈگىتىپ، سىجىل تەرەققىيات ۋە رايون مۇقىملىقىنى ئىلگىرى سۈرۈش، تېررورلۇقنى تۈپ يىلتىزىدىن يوقىتىش ئۈچۈن تىرىشىشى كېرەك.
</S>
<S ID=29505>
    (تۈگىدى)
</S>
<S ID=29506>
    شىنخۇا ئاگېنتلىقى
</S>
</TEXT>
/BODY
/DOC