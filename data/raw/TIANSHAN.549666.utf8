<DOC>
<DOCID>TIANSHAN.549666</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-18 11:52:44</DATE>
</HEADER>
<BODY>
<HEADLINE>
<S ID=48967>
ئاراتۈرۈكتە نامرات قالمىدى...
</S>
</HEADLINE>
<TEXT>
<S ID=48968>
 ئەكبەر ئىسمائىل،  قېيۇم قادىر
</S>
<S ID=48969>
　　ئاراتۈرۈك ناھىيەلىك پارتكوم، خەلق ھۆكۈمىتى يېقىنقى يىللاردىن بۇيان دېھقان-چارۋىچىلارنىڭ كىرىمىنى سىجىل ئاشۇرۇشنى خىزمەتلەرنىڭ مۇھىم نۇقتىسى قىلىپ، كۈچ، مەبلەغ ۋە سىياسەتنى دېھقان-چارۋىچىلارنىڭ كىرىمىنى ئاشۇرۇشقا نۇقتىلىق قارىتىپ، كەسىپ قۇرۇلمىسىنى تەڭشەش، دېھقانچىلىق، چارۋىچىلىق مەھسۇلاتلىرىنى ئىنچىكە پىششىقلاش كەسىپلىرىنىڭ تەرەققىياتىنى تېزلىتىش، ئەمگەكچىلەرنى يۆتكەش، 3-كەسىپنى جانلاندۇرۇش ۋە دېھقان-چارۋىچىلار كەسپىي ھەمكارلىق كوپىراتىپلىرىنىڭ تەرەققىياتىنى قوللاش قاتارلىق تەدبىرلەر ئارقىلىق نامراتلىقتىن قۇتۇلدۇرۇش جېڭىنى غەلىبىلىك تاماملىدى.
</S>
<S ID=48970>
　　ئاراتۈرۈك ناھىيەلىك پارتكوم تەشۋىقات بۆلۈمىدىن ئۇقۇشىمىزچە، بۇ ناھىيە بۇلتۇر يىل ئاخىرىدا ناھىيە بويىچە نامراتلىقتىن قۇتۇلدۇرۇش ۋەزىپىسىنى تاماملاپ، ئاپتونوم رايونىمىزدىكى نامراتلىقتىن قۇتۇلدۇرۇش ۋەزىپىسىنى ئالدىن ئورۇندىغان ناھىيەلەرنىڭ بىرىگە ئايلىنىپتۇ.
</S>
<S ID=48971>
دېھقان-چارۋىچىلارنىڭ بۇلتۇرقى ئوتتۇرىچە ساپ كىرىمى 15 مىڭ 173 يۈەنگە يېتىپ، 2010-يىلىدىكىدىن 10 مىڭ يۈەنگە يېقىن كۆپىيىپتۇ؛ نامرات دېھقان-چارۋىچىلارنىڭ يىللىق ئوتتۇرىچە ساپ كىرىمى 8300 يۈەنگە يېتىپتۇ.
</S>
<S ID=48972>
ناھىيە بويىچە يەتتە كەنتتىكى ئارخىپ تۇرغۇزۇلۇپ تىزىملانغان 1267 ئائىلىدىكى 3607 كىشى بۇ يىل نامراتلىقتىن قۇتۇلغانلىق شەرەپ گۇۋاھنامىسى ئاپتۇ.
</S>
<S ID=48973>
　　ئاراتۈرۈك ناھىيەسىدىكى نامراتلار ئاساسلىقى ئىشلەپچىقىرىش، تۇرمۇش شارائىتى ناچار رايونلارغا مەركەزلەشكەنىدى.
</S>
<S ID=48974>
بۇ ناھىيە 1993-يىلىدىن باشلاپ نىرىنكىر يېزىسى بىلەن تۇزكۆل بازىرىدىكى چەت، نامرات، شارائىتى ناچار كەنت-مەھەللىلەردىكى دېھقان-چارۋىچىلارنى قومۇل شەھىرىگە ئون نەچچە كىلومېتىر كېلىدىغان قوشتىكەن تاغنىڭ جەنۇبىي تەرەققىيات رايونى بىلەن نوم تەرەققىيات رايونىغا كۆچۈرۈشكە باشلىدى ۋە يەر ھۆددىگەرلىك ھوقۇقى، ئۆي مۈلۈك ھوقۇقىنى قوغداش، نوپۇس يۆتكەش، بالىلارنى ئوقۇتۇش، داۋالاش ۋە تۆۋەن تۇرمۇش كاپالىتى، باجنى كېمەيتىش ۋە كەچۈرۈم قىلىش، يېزا ئىگىلىك تولۇقلىمىسى بېرىش، تېخنىكا جەھەتتە تەربىيەلەش قاتارلىق نەپ يەتكۈزۈش سىياسەتلىرىنى يولغا قويۇپ، تەرەققىيات رايونلىرىغا كۆچۈرۈلگەن دېھقان-چارۋىچىلارنىڭ كىرىم يوللىرىنى كېڭەيتىپ، ئۇلارنى خاتىرجەم تىرىكچىلىك قىلىش شارائىتىغا ئىگە قىلدى.
</S>
<S ID=48975>
بۇلتۇر تاغنىڭ جەنۇبىي تەرەققىيات رايونىدىكى دېھقان-چارۋىچىلارنىڭ ئوتتۇرىچە ساپ كىرىمى 15 مىڭ 646 يۈەن، نوم تەرەققىيات رايونىدىكى دېھقان-چارۋىچىلارنىڭ ئوتتۇرىچە ساپ كىرىمى 22 مىڭ 378 يۈەن بولدى.
</S>
<S ID=48976>
　　44 ياشلىق سادىر قادىر 2008-يىلى ئائىلىسىدىكىلەر بىلەن نىرىنكىر يېزىسىدىن ئاراتۈرۈك ناھىيەسىنىڭ تاغنىڭ جەنۇبىي تەرەققىيات رايونىغا كۆچۈپ كەلدى ۋە ئەۋزەل سىياسەتنىڭ تۈرتكىسىدە چارۋىچىلىققا تايىنىپ تۇرمۇشىنى ياخشىلاپ، بۇ يىل نامراتلىقتىن قۇتۇلغانلىق شەرەپ گۇۋاھنامىسىنى ئالدى.
</S>
<S ID=48977>
　　سادىر قادىر ئەسلىدە نىرىنكىر يېزا بازىرىغا 81 كىلومېتىر كېلىدىغان تاملىق كەنتىدە تۇراتتى، تاغ ئارىسىغا جايلاشقان بۇ كەنتتىكىلەر چارۋىچىلىققا تايىنىپ تۇرمۇش كەچۈرۈپ كەلگەنىدى.
</S>
<S ID=48978>
ئاراتۈرۈك ناھىيەسى دېھقان-چارۋىچىلارنى كۆچۈرۈشنى باشلىغاندا، ئەنئەنىۋى تۇرمۇش ئادىتىگە كۆنۈپ قالغان كىشىلەرنىڭ كۆپىنچىسى كۆچۈشكە كۆنمىدى، سادىر قادىرمۇ ئاتا كەسپىگە ۋارىسلىق قىلىپ تاملىق كەنتىدە داۋاملىق تۇرۇۋەردى.
</S>
<S ID=48979>
ئۇ 2007-يىلىنىڭ ئاخىرىدا كەنتتىكى بىرنەچچەيلەن بىلەن بىرلىشىپ، تاغنىڭ جەنۇبىي تەرەققىيات رايونىغا قوي ئەكەلدى ۋە بۇ جايغا كۆچۈپ كەلگەنلەرنىڭ تۇرمۇشىدىكى ئۆزگىرىشلەرنى كۆرۈپ ھەيران بولدى-دە، 2008-يىلى يازدا كونا «كەپە»سىنى تاشلاپ، تاغنىڭ جەنۇبىي تەرەققىيات رايونىنىڭ 2-رايونىغا كۆچۈپ كەلدى.
</S>
<S ID=48980>
بۇ جايغا كۆچۈپ كەلگەن بىرنەچچە يىلدا سادىر قادىرنىڭ تۇرمۇشىدا زور ئۆزگىرىش بولدى.
</S>
<S ID=48981>
ئۇنىڭ ئېيتىشىچە، ئۇ ھازىر نىرىنكىردىن ئەكەلگەن چارۋىلىرىنى ئېۋىرغول رايونىدىكى قاسساپلارغا ئۆتكۈزىدىكەن ھەم مەھەللىدە قوي سويۇپ ساتىدىكەن، يېقىندا 200 كىۋادرات مېتىرلىق قوتان ساپتۇ.
</S>
<S ID=48982>
بۇ جايغا كۆچۈپ كەلگەندىن كېيىن، ئون مو چىلانلىقنى 50 يىللىق ھۆددىگە ئاپتۇ.
</S>
<S ID=48983>
　　− ھۆكۈمەت ئەينى چاغدا بۇ جايغا كۆچۈشىمىزنى ئېيتقاندا كاجلىق قىلىپ تۇرۇۋاپتىكەنمىز، − دېدى سادىر قادىر پاراڭ ئارىلىقىدا، − ئۇ چاغلاردا ئەڭ كۆپ بولغاندا 40تىن 50كىچە قوي باقاتتۇق، كىرىم چىقىمىمىزغا يەتمەيتتى.
</S>
<S ID=48984>
ھازىر يۆلەش-ئېچىش سىياسەتلىرىنىڭ ياردىمىدە كۈنىمىز ياخشىلىنىۋاتىدۇ.
</S>
<S ID=48985>
بۇلتۇر يىل ئاخىرىدا ناھىيە تۇزكۆلدىكى دېھقانلار كەسپىي ھەمكارلىق كوپىراتىپى بىلەن ھەمكارلىشىپ، بىزگە نامراتلىقتىن قۇتۇلدۇرۇش قويى بەردى، ئۇنىڭدىن باشقا، يېڭىدىن سالغان قوتانغا تولۇقلىما پۇل ئېلىشقا ئىلتىماس سۇنۇپ قويدۇم، كۆكىنەك باقمىچىلىق كوپىراتىپىغا ئەزا بولدۇق، بۇنىڭدىن يىلدا 1800 يۈەن پايدا ئالىدىكەنمىز.
</S>
<S ID=48986>
　　تاغنىڭ جەنۇبىي تەرەققىيات رايونى باشقۇرۇش كومىتېتىنىڭ مۇئاۋىن مۇدىرى، 2-رايونلۇق پارتىيە ياچېيكىسىنىڭ شۇجىسى مۇھەممەت گالىنىڭ تونۇشتۇرۇشىچە، تاغنىڭ جەنۇبىي تەرەققىيات رايونى ئاراتۈرۈك ناھىيەسىنىڭ نامراتلىقتىن قۇتۇلدۇرۇش ئۆتكىلىگە ھۇجۇم قىلىش چاقىرىقىغا پائال ئاۋاز قوشۇپ، ناھىيەنىڭ ئورۇنلاشتۇرمىلىرىنى دەل جايىدا ئىزچىللاشتۇرۇپ، تەۋەلىكىدىكى نامرات ئائىلىلەرنىڭ كىرىم يوللىرىنى كېڭەيتىشكە كۈچەپتۇ.
</S>
<S ID=48987>
تەرەققىيات رايونىدىكى ئارخىپ تۇرغۇزۇلۇپ تىزىملانغان 59 نامرات ئائىلە بۇ يىل ئىيۇلدا نامراتلىقتىن قۇتۇلغانلىق، شەرەپ گۇۋاھنامىسى ئاپتۇ.
</S>
<S ID=48988>
ناھىيە بۇلتۇردىن باشلاپ ناھىيە تەۋەسىدىكى نامرات ئائىلىلەرگە نامراتلىقتىن قۇتۇلدۇرۇش قويى تارقىتىپ بېرىپتۇ، ئائىلىلەر 3000 يۈەن خەجلەپلا ئون قوي ياكى 13 قوزا سېتىۋاپتۇ، ناھىيە قوي سېتىۋالغان ھەر بىر ئائىلىگە 10 مىڭ يۈەن ياردەم پۇلى ئاجرىتىپتۇ.
</S>
<S ID=48989>
تاغنىڭ جەنۇبىي تەرەققىيات رايونىدىكى 95 نامرات ئائىلىنىڭ ھەممىسى بۇ سىياسەتتىن بەھرىمەن بوپتۇ.
</S>
<S ID=48990>
　　− ئاراتۈرۈك ناھىيەلىك «شىنيۈەن» كۆكىنەك باقمىچىلىقى ھەمكارلىق كوپىراتىپى بىلەن ھەمكارلىشىپ، 59 ئائىلىنى بۇ كوپىراتىپقا ئەزا قىلدۇق.
</S>
<S ID=48991>
بۇ كوپىراتىپ دەسلەپكى قەدەمدە 2 مىليون يۈەندىن كۆپرەك مەبلەغ سېلىپ، 2-رايوندا باقمىچىلىق مەيدانى قۇردى، باقمىچىلىق مەيدانىدا سېنتەبىردە رەسمىي ئىش باشلىنىدۇ.
</S>
<S ID=48992>
ھەر بىر ئائىلە ناھىيەنىڭ نامراتلىقتىن قۇتۇلدۇرۇش مەبلىغى ئارقىلىق كوپىراتىپقا 13 مىڭ يۈەن مەبلەغ سالدى، كوپىراتىپ ھەر بىر ئائىلىگە 5000 يۈەن تولۇقلىما بەردى.
</S>
<S ID=48993>
توختام بويىچە ھەر بىر ئائىلە بەش يىلغىچە كوپىراتىپتىن يىلدا 1800 يۈەندىن نەپ ئالالايدۇ، بەش يىلدىن كېيىن 18 مىڭ يۈەن قىممىتىدىكى كۆكىنەكنى قايتۇرۇۋالسىمۇ ياكى نەق پۇلنى ئېلىۋالسىمۇ ۋە ياكى كوپىراتىپ بىلەن داۋاملىق ھەمكارلىق توختامى تۈزسىمۇ بولىدۇ.
</S>
<S ID=48994>
59 ئائىلە ئىيۇلدا كوپىراتىپتىن بۇ يىللىق پايدىنى ئالدى، − دېدى مۇھەممەت گالى.
</S>
<S ID=48995>
　　بازاربەگ قازىس 11 يېشىدا ئاتا-ئانىسى بىلەن نىرىنكىر يېزىسىنىڭ جامبۇلاق دېگەن يېرىدىن تاغنىڭ جەنۇبىي تەرەققىيات رايونىغا كۆچۈپ كەلگەنىدى.
</S>
<S ID=48996>
ئۇ 2005-يىلىدىن كېيىن يۈك ئاپتوموبىلى ھەيدەپ، ئايدا 5000 يۈەندىن 6000 يۈەنگىچە كىرىم قىلىۋاتاتتى، بىراق يېقىنقى ئىككى يىلدىن بۇيان كېسەل سەۋەبىدىن يۈك ئاپتوموبىلى ھەيدىيەلمەي، ئائىلە ئىقتىسادىدا چېكىنىش بولدى.
</S>
<S ID=48997>
بازاربەگدىن ئاڭلىشىمىزچە، ئۇ ھەر يىلى ھۆكۈمەتتىن 780 يۈەن ئوتلاق تولۇقلىمىسى ئالىدىكەن.
</S>
<S ID=48998>
ھازىر باشقۇرۇش كومىتېتىنىڭ تونۇشتۇرۇشى بىلەن ئىشلەمچىلىك قىلىۋېتىپتۇ.
</S>
<S ID=48999>
ئۇنىڭ خوتۇنى قاۋارىيە تېڭىسقان پات ئارىدا پاراۋانلىق خىزمەت ئورنىغا خىزمەتكە چۈشىدىكەن، ئۆزى كۆكىنەك باقمىچىلىقى ھەمكارلىق كوپىراتىپىدا ئىشلىمەكچى بوپتۇ، بۇنداق بولغاندا، ئەر-خوتۇن ئىككىسىنىڭ ئايلىق ئىش ھەققى 3000 يۈەندىن ئاشىدىكەن.
</S>
<S ID=49000>
ئۇ 50 مىڭ يۈەن نامراتلىقتىن قۇتۇلدۇرۇش ياردەم ئۆسۈملۈك قەرز پۇلىغا ئىلتىماس سۇنۇپتۇ، بۇ پۇل تەستىقلانسا كۆكىنەك باقىدىكەن.
</S>
<S ID=49001>
　　تاغنىڭ جەنۇبىي تەرەققىيات رايونى دېھقان-چارۋىچىلارنىڭ مائاش خاراكتېرلىك كىرىمىنى كۆپەيتىشىگە ئەھمىيەت بېرىپ، 59 نامرات ئائىلىدىكى 16 كىشىنى پاراۋانلىق ئىش ئورنىغا ئورۇنلاشتۇردى ۋە ئەمگەكچىلەرنى يۆتكەپ ئىشقا ئورۇنلاشتۇرۇش سىياسىتى بويىچە تەۋەلىكىدىكى 400گە يېقىن كىشىنى كارخانىلارغا خىزمەتكە تونۇشتۇردى.
</S>
<S ID=49002>
　　تاغنىڭ جەنۇبىي تەرەققىيات رايونى ئاراتۈرۈك ناھىيەسىنىڭ «بىر كەنتتە بىر تۈر بولۇش» ئىستراتېگىيەسىنىڭ تەلىپى بويىچە ئۈزۈمچىلىكنى تەرەققىي قىلدۇرغانىدى.
</S>
<S ID=49003>
باشقۇرۇش كومىتېتى دېھقانلارنىڭ ئۈزۈمدىن قىلىدىغان كىرىمىگە كاپالەتلىك قىلىش ئۈچۈن ئۈزۈمچىلىك ھەمكارلىق كوپىراتىپى قۇردى، سوغۇق ساقلاش ئامبىرىدىن تۆتنى سالدۇردى ۋە چۈنچە ياساتتى.
</S>
<S ID=49004>
　　بولۇسقان لەزەت بىلەن تالاپقان لەزەت ئاكا-ئۇكا كىچىكىدە نىرىنكىر يېزىسىدىن تەرەققىيات رايونىغا كۆچۈپ كەلگەنىدى.
</S>
<S ID=49005>
بولۇسقاننىڭ 13 مو ئۈزۈملۈكى بولۇپ، ئۇمۇ ئۈزۈمچىلىككە تايىنىپ نامراتلىقتىن قۇتۇلدى.
</S>
<S ID=49006>
بۇ يىل 2-ئاۋغۇست ئۇنىڭ قارا ئۈزۈمىگە خېرىدار چىقتى.
</S>
<S ID=49007>
　　− ئىلگىرى چارۋىچىلىققىلا تايىناتتۇق، ئۇ چاغلاردا كىرىمىمىز ئاز ئىدى.
</S>
<S ID=49008>
ھازىر باغۋەنچىلىكمۇ قىلىمىز، مالمۇ باقىمىز، ئۈزۈمچىلىك كوپىراتىپى بىلەن كۆكىنەك باقمىچىلىق كوپىراتىپىغا ئەزا بولدۇق، ھال-كۈنىمىز كۈنسېرى ياخشىلىنىۋاتىدۇ، − دېدى بولۇسقان.
</S>
<S ID=49009>

</S>
</TEXT>
/BODY
/DOC