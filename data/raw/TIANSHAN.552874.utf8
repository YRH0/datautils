<DOC>
<DOCID>TIANSHAN.552874</DOCID>
<HEADER>
<CLASS>شىنجاڭ</CLASS>
<DATE>2016-09-26 11:26:01</DATE>
</HEADER>
<BODY>
<HEADLINE>
<S ID=50533>
ھەمكارلىقنى كۈچەيتىپ، ئاياللارنىڭ تەرەققىياتىنى ئىلگىرى سۈرۈش ئۈچۈن تىرىشىمىز
</S>
</HEADLINE>
<TEXT>
<S ID=50534>
 ئاينۇر ئابلىمىت
</S>
<S ID=50535>
   يىپەك يولى بويىدىكى دۆلەتلەر ۋەكىللىرىنىڭ 19 – سېنتەبىر ئۈرۈمچىگە جەم بولۇپ، يىپەك يولى بويىدىكى دۆلەتلەرنىڭ تۇنجى نۆۋەتلىك ئاياللار مۇنبىرىنى ئۆتكۈزۈشى ‹‹بىر بەلباغ، بىر يول›› قۇرۇلۇشىنى تېخىمۇ يۇقىرى قاتلامغا كۆتۈردى.
</S>
<S ID=50536>
مۇنبەردە ھەرقايسى دۆلەت ۋەكىللىرى ئاياللارنىڭ ئىقتىسادىي، ئىجتىمائىي تەرەققىياتقا قاتنىشىش تەجرىبىلىرىنى ئالماشتۇردى ھەم ئاياللارنىڭ تەرەققىياتىنى ئىلگىرى سۈرۈش، ئەمەلىي ھەمكارلىق سۇپىسى قۇرۇش، شۇنداقلا ئاياللارنىڭ ئىگىلىك تىكلىشى، ئىشقا ئورۇنلىشىشىغا تۈرتكە بولۇش توغرىسىدا ئەستايىدىل مۇھاكىمە ئۆتكۈزدى.
</S>
<S ID=50537>
   سۇ شيۇتۇڭ (كامبودژا ئاياللار خىزمىتى مىنىستىرلىقى ئىقتىسادىي تەرەققىيات مەھكىمىسىنىڭ باشلىقى): ئىلگىرى يىپەك يولى ھەققىدىكى چۈشەنچەم ئانچە چوڭقۇر ئەمەس ئىدى، بۇ قېتىمقى مۇنبەر بۇ ھەقتىكى چۈشەنچەمنى چوڭقۇرلاشتۇردى.
</S>
<S ID=50538>
بۇ مۇنبەر يىپەك يولى بويىدىكى دۆلەتلەردىكى ئاياللار تەشكىلاتلىرىغا بىر يەرگە جەم بولۇپ، ئاياللارنىڭ ئورتاق تەرەققىي قىلىشى ئۈچۈن ئۆزئارا تەجرىبە ۋە پىكىر ئالماشتۇرۇش پۇرسىتى يارىتىپ بەردى.
</S>
<S ID=50539>
بىز ھەممىمىزگە پايدىلىق ئورتاقلىقنى تېپىپ، ئۆزئارا ھەمكارلىقنى كۈچەيتىپ، ئاياللارنىڭ ئورتاق تەرەققىي قىلىشى ئۈچۈن تىرىشىمىز.
</S>
<S ID=50540>
   چىن ماگىرىت خانىم (يېڭى زېلاندىيە ئاياللار خىزمىتى مىنىستىرلىقى تەرەققىيات مەھكىمىسىنىڭ مەسئۇلى): بۇ مۇنبەردە بەزى دۆلەتلەرنىڭ تېخنىكا بويىچە تەربىيەلەش، ئالىي مەكتەپلەرگە مەخسۇس سان بېرىش، ئۆسۈمسىز قەرز پۇل بېرىش قاتارلىق ئۇسۇللارنى قوللىنىپ، ئاياللارنىڭ تەرەققىي قىلىشىنى قوللاۋاتقانلىقىدىن، جۇڭگو شىنجاڭدا ‹‹گۈزەللىك قۇرۇلۇشى››، ئاياللارنى ئىشقا ئورۇنلاشتۇرۇش، ئاياللار باشلامچىلىقىدىكى مىكرو كارخانىلارنى قوللاش تۈر مەبلىغى ئاجرىتىش قاتارلىق تەدبىرلەر ئارقىلىق ئاياللارنىڭ يېرىم دۇنيالىق رولىنى جارى قىلدۇرۇشىغا تۈرتكە بولۇۋاتقانلىقىدىن خەۋەر تاپتۇق.
</S>
<S ID=50541>
بۇ بىز ئۈچۈن قىممەتلىك ئۆرنەك بولدى، بۇنىڭدىن ئۈنۈملۈك پايدىلانساق، ئاياللارنىڭ تەرەققىياتىنى تېخىمۇ تېز ئىلگىرى سۈرەلەيمىز.
</S>
<S ID=50542>
   نىياشا چىك ۋىنيا (زىمبابۋې ئاياللار ئىشلىرى، جىنسىيەت ۋە مەھەللە تەرەققىياتى مىنىستىرلىقىنىڭ مىنىستىرى): بۇ قېتىمقى مۇنبەردە بىز سانجىدىكى يېزا ئىگىلىك پەن – تېخنىكا كۆرگەزمە باغچىسىنى زىيارەت قىلدۇق، جۇڭگونىڭ يېزا ئىگىلىك تېخنىكىسى ھەقىقەتەن يۇقىرى ئىكەن، بىزنىڭ دۆلىتىمىزمۇ يېزا ئىگىلىك دۆلىتى، مۇشۇنداق ئىلغار تېخنىكىلارنى دۆلىتىمىزگە كىرگۈزۈپ، بىرلىكتە تەرەققىي قىلساق، دېگەن ئۈمىدتىمەن.
</S>
<S ID=50543>
   فرارانى (پاكىستان ئىسلامئاباد خەلقئارا ئاياللار بىرلەشمىسىنىڭ ئەزاسى): پاكىستان بىلەن جۇڭگو قونجىراپ ئارقىلىق ئىقتىساد كارىدورى ھاسىل قىلغان، بۇ كارىدوردىن پايدىلىنىپ ئىككى دۆلەتنىڭ ئىقتىسادىنى بىرلىكتە تەرەققىي قىلدۇرۇش بىزنىڭ نىشانىمىز، بۇ قېتىمقى مۇنبەردە ئاياللار ئارا سودىنى تەرەققىي قىلدۇرۇش توغرىسىدا مۇزاكىرىلەشتۇق.
</S>
<S ID=50544>
بۇنى ئىشقا ئاشۇرۇش ئۈچۈن تەشۋىقاتنى كۈچەيتىپ، ئىككى دۆلەت ئاياللىرى ئارىسىدىكى سودىنى ئىلگىرى سۈرۈشكە كۈچ چىقىرىمەن.
</S>
<S ID=50545>
‹‹بىر بەلباغ، بىر يول›› ئىستراتېگىيەسىنىڭ ئىككى دۆلەت ئارىسىدىكى دوستلۇق ۋە ئىمپورت – ئېكسپورتنى ئىلگىرى سۈرىدىغانلىقىغا ئىشىنىمەن.
</S>
<S ID=50546>
   ليۇ خەييەن (شىنجاڭ مېۋىچىلىكى ‹‹داتاڭ›› يىپەك يولى سودا ئىنستىتۇتىنىڭ مەسئۇلى): مۇنبەردە ھەرقايسى دۆلەت ئاياللىرىنىڭ ئىقتىسادىي، ئىجتىمائىي تەرەققىياتقا قاتنىشىش تەجرىبىلىرى، ئاياللارنىڭ ئورنى، ئىگىلىك تىكلەش، ئىشقا ئورۇنلىشىش ئەھۋالى قاتارلىق تېمىلاردىكى نۇتۇقلارنى ئاڭلاپ ۋە كۆرگەزمىدىكى ئەھۋاللارنى كۆرۈپ ‹‹بىر بەلباغ، بىر يول›› ئىستراتېگىيەسىنىڭ ئەھمىيىتىنى چوڭقۇر ھېس قىلدىم.
</S>
<S ID=50547>
بۇ نۆۋەتلىك جۇڭگو ئاسىيا – ياۋروپا كۆرگەزمىسىدە شىنجاڭ ئاياللىرىنىڭ ‹‹گۈزەللىك قۇرۇلۇشى›› ئاياللارنىڭ ئىگىلىك تىكلەش، ئىشقا ئورۇنلىشىش نەتىجىلىرى كۆرگەزمە ئورنىدا زىيارەتتە بولۇۋاتقان چەت ئەللىك مېھمانلارنىڭ شىنجاڭ ئاياللىرىنىڭ ئىجادچانلىق روھىنىڭ مەھسۇلى بولغان قول ھۈنەرۋەنچىلىك بۇيۇملىرىغا ئالاھىدە قىزىقىپ قالغانلىقىنى، ئاپتونوم رايونىمىز ئاياللىرىنىڭ قول ھۈنەرۋەنچىلىكتىكى خاسلىقىنى تور ئارقىلىق دۇنياغا يۈزلەندۈرۈشنىڭ تەخىرسىزلىكىنى ھېس قىلدىم.
</S>
<S ID=50548>
ئاياللارنى توردىن پايدىلىنىپ يېڭىلىق يارىتىش ۋە ئىگىلىك تىكلەش بويىچە تەربىيەلەش تۈرىنى تېخىمۇ كۈچەپ يولغا قويۇش زۆرۈر ئىكەن.
</S>
<S ID=50549>
   خۇ خەنمىن (ئاپتونوم رايونلۇق ئاياللار بىرلەشمىسى پارتگۇرۇپپىسىنىڭ شۇجىسى، مۇئاۋىن رەئىس): يىپەك يولى بويىدىكى دۆلەتلەرنىڭ تۇنجى نۆۋەتلىك ئاياللار مۇنبىرىنىڭ شىنجاڭدا ئۆتكۈزۈلۈشى شىنجاڭنىڭ يىپەك يولى ئىقتىساد بەلبېغىدىكى يادرولۇق ئورنىنى نامايان قىلىشتا شىنجاڭ ئاياللىرىنىڭ مۇھىم رول ئوينايدىغانلىقىنى ئىسپاتلىدى.
</S>
<S ID=50550>
يىپەك يولى بويىدىكى دۆلەتلەردىن كەلگەن ۋەكىللەر بۇ مۇنبەردە ئاياللارنىڭ ئىقتىسادىي، ئىجتىمائىي تەرەققىياتقا قاتنىشىش تەجرىبىلىرىنى ئالماشتۇردى ھەم ئاياللارنىڭ ئىگىلىك تىكلىشى، ئىشقا ئورۇنلىشىشىدىكى يېڭى مەسىلە، يېڭى يوللارنى بىرلىكتە مۇزاكىرە قىلدى.
</S>
<S ID=50551>
كۆپچىلىك مۇشۇنداق سەھنىلەر ئارقىلىق خەلقئارا تەشكىلاتلارنىڭ ئاياللار ئۈچۈن ئەمەلىي مۇلازىمەت قىلىشىنى قولغا كەلتۈرۈش، بىرلىكتە پۇرسەت يارىتىپ، ئاياللار ئىشلەپچىقارغان مەھسۇلاتلارنى ساياھەت تاۋارلىرىغا ئايلاندۇرۇش ئۈستىدە ئورتاق تونۇش ھاسىل قىلدى.
</S>
<S ID=50552>
‏
</S>
</TEXT>
/BODY
/DOC