<DOC>
<DOCID>TIANSHAN.495893</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-02-04 16:07:03</DATE>
</HEADER>
<BODY>
<HEADLINE>
<S ID=9474>
ھالال تەردىن ھاللانغان نۇرنىسا 
</S>
</HEADLINE>
<TEXT>
<S ID=9475>
   ئالتۇنگۈل ھاشىم، ئابلىكىم شەمشى
</S>
<S ID=9476>
    قۇربان ھېيتنىڭ يېتىپ كېلىشىگە يەنە ئىككى كۈنلا قالغاچقا، نۇرنىسا بەكرىنىڭ بۇ بىرنەچچە كۈندە سۈت ساتقۇسى كەلمىدى.
</S>
<S ID=9477>
چۈنكى ئۆي تازىلاش، ھېيتلىق داستىخان تەييارلاشتەك ئىشلارنىڭ ھەممىسى ئۇنىڭغا قاراشلىق ئىدى.
</S>
<S ID=9478>
    -ھېيت بولۇۋاتقاندا سۈت ساتمىساقمۇ بىزنى بىرسى ‹‹سۇت سېتىڭلار›› دەپ كوچىغا چىقىرىۋەتمەيتتى، ئەمما ئون نەچچە يىلدىن بۇيان ئەتراپتىكى نۇرغۇن خېرىدار سۈتىمىزگە كۆنۈپ قالغان، خېرىدار دېگەن ھېيت – بايرامدىمۇ سۈت ئىشلىتىدۇ، ‹‹ھېيت ئوينايمىز›› دەپ خېرىدارنى سۈتسىز قويساق بولماس،- دېدى نۇرنىسانىڭ ئېرى نۇرمۇھەممەد مۆمىن.
</S>
<S ID=9479>
    ئېرىنىڭ دېگەنلىرى راست ئىدى. مانا نۇرنىسا ئەر – خوتۇننىڭ ئاقسۇ ۋىلايەتلىك پارتكوم ئائىلىلىكلەر قورۇسىنىڭ ئالدىدا سۈت، قېتىق سېتىۋاتقىنىغا ئون يىلدىن ئاشتى، ئۇلار مۇشۇ تىجارەت بىلەن بىر ئائىلىنى ئون نەچچە يىلدىن بۇيان قامداپ بۈگۈنكى كۈنگە ئۇلاشتى.
</S>
<S ID=9480>
ۋاھالەنكى بۈگۈنكى كۈنگە كەلگەندە خېرىدارلار سۈت، قېتىققا ئېھتىياجلىق ۋاقىتتا سۈت سېتىشنى توختىتىپ قويسا خېرىدارلىرىغا قانداقمۇ يۈز كېلەلىسۇن؟
</S>
<S ID=9481>
نۇرنىسا مۇشۇلارنى ئويلىدى – دە، سۈت سېتىشنى توختاتماسلىق قارارىغا كەلدى.
</S>
<S ID=9482>
ئۇ ھېيت تەييارلىقىنى قىلغاچ، ھېيت كۈنلىرىدىمۇ داۋاملىق سۈت، قېتىق سېتىۋەردى.
</S>
<S ID=9483>
    نۇرنىسا بەكرى 1985 – يىلى توي قىلىپ بىرنەچچە يىل ئۆتمەيلا ئونسۇ ناھىيەلىك يېمەك – ئىچمەك شىركىتىدە ئىشلەۋاتقان ئېرى نۇرمۇھەممەد مۆمىن ئىش ئورنىدىن قالدى، كېيىن باشقىلارنىڭ تونۇشتۇرۇشى بىلەن ئاقسۇ ۋىلايەتلىك پارتكوم ئورگىنىنىڭ ئىشچى – خىزمەتچىلەر ئاشخانىسىدا ئون نەچچە يىل ئاشپەزلىك قىلدى.
</S>
<S ID=9484>
ئىككى ئوغۇل، بىر قىزىنىڭ كۈندىن – كۈنگە چوڭىيىشى، ئوقۇشقا كىرىشى بىلەن پەقەت نۇرمۇھەممەدنىڭ مائاشىغىلا قاراشلىق بۇ ئائىلىنىڭ غېمى بارغانسېرى كۆپەيدى.
</S>
<S ID=9485>
نۇرنىسانىڭ بىرەر ئىشنىڭ پېشىنى تۇتقىسى بولسىمۇ، بىراق ئىشنى قەيەردىن، نەدىن باشلاشنى بىلمەيتتى.
</S>
<S ID=9486>
2003 – يىلىنىڭ كۈز كۈنلىرى سۈت سېتىپ يۈرگەن قوشنىسى ئۇلارغا سۈت سېتىپ بېقىش تەكلىپىنى بېرىۋېدى، نۇرنىسا خۇشاللىق بىلەن قوبۇل قىلدى.
</S>
<S ID=9487>
بىراق نۇرمۇھەممەد قوشۇلمىدى.
</S>
<S ID=9488>
    سۈت دېگەن ئاسانلا ئېچىپ قالىدۇ، سېتىپ بولالمىساق، پايدىسى تۈگۈل بىر مۇنچە پۇلنى گەدىنىمىزگە ئارتىۋالىدىغان گەپ.
</S>
<S ID=9489>
    -سۇغا چۈشمەي تۇرۇپ سۇنىڭ تېيىز – چوڭقۇرلۇقىنى قانداق بىلىمىز؟
</S>
<S ID=9490>
نېمىلا بولسۇن ئاۋۋال قىلىپ باقمامدۇق.
</S>
<S ID=9491>
    نۇرنىسا ئۆز گېپىدە چىڭ تۇرۇپ، ئەتىسىدىن باشلاپ ئىشنى باشلىۋەتتى ۋە قوشنىسى تونۇشتۇرغان توپلۇق يېزىسىدىكى بىر باقمىچىدىن كۈنىگە 25 كىلوگىرام سۈت ئەكەلدۈرۈپ سېتىشقا باشلىدى.
</S>
<S ID=9492>
ھەر كىلوگىرام سۈتتىن بەش مو پايدا كۆرۈپ بىر ھەپتە سېتىپ كۆرۈۋېدى، تارتقان جاپاسىغا تۇشلۇق پايدىسىمۇ بولدى.
</S>
<S ID=9493>
نۇرمۇھەممەدمۇ ئىشتىن چۈشۈپلا نۇرنىساغا ياردەملىشىدىغان بولدى.
</S>
<S ID=9494>
ئىككى قولىغا تايىنىپ پۇل تېپىۋاتقان نۇرنىسانىڭ ئىللىق چىرايى تېخىمۇ نۇرلىنىپ، خېرىدارلاغا تېخىمۇ قىزغىن، سەمىمىي مۇئامىلە قىلىشقا باشلىدى.
</S>
<S ID=9495>
بىراق ئېرى دېگەندەك سۈتنى سېتىپ بولالمىغان ۋاقىتلىرىمۇ بولدى، دەسلەپكى چاغلاردا ئاشقان سۈتنى بىر تەرەپ قىلالمىدى، يېزىدىكى ئاچىسى ئۇنىڭغا قېتىق ئۇيۇتۇشنى ئۆگىتىپ قويۇۋېدى، ئۇ سۈتنىڭ ئېشىپ قېلىشىدىن غەم قىلمايدىغان، سېتىلماي ئېشىپ قالغان سۈتتىن قېتىق ئۇيۇتۇپ ساتىدىغان بولدى.
</S>
<S ID=9496>
بۇنىڭ بىلەن نۇرنىسا ئەر – خوتۇننىڭ ئىشلىرى تېخىمۇ يۈرۈشۈپ، خېرىدارلىرى تېخىمۇ كۆپەيدى.
</S>
<S ID=9497>
يېقىن ئەتراپتىكى ھەممەيلەن ئۇنىڭ سۈت – قېتىقلىرىغا كۆنۈپ قالغاچقا، بىرەر كۈن سۈت ساتقىلى چىقالماي قالسا ئىزدەك – سورىقىنى قىلىدىغان بولدى.
</S>
<S ID=9498>
يازنىڭ پىژغىرىم تومۇز ئىسسىقى، قىشنىڭ قەھرىتان سوغۇق كۈنلىرىدىمۇ، ھېيت – بايرام كۈنلىرىدىمۇ ئارام ئالمىدى.
</S>
<S ID=9499>
ئىلگىرى كۈندە 20 نەچچە كىلوگىرام سۈت ساتقان بولسا كېيىنچە 200 كىلوگىرام سۈت ساتىدىغان، كۈندە 500 يۈەن ئەتراپىدا ساپ كىرىم قىلىدىغان ھالەتكە يەتتى.
</S>
<S ID=9500>
ئون يىللىق تىرىشىش جەريانىدا ئۇلار جاپانىمۇ يەتكۈچە تارتتى، ئەمما تارتقان جاپاسىغا تۇشلۇق راھىتىنىمۇ كۆردى، پەرزەنتلىرىنى ئالىي مەكتەپ، تېخنىكوملاردا خاتىرجەم ئوقۇتتى.
</S>
<S ID=9501>
    ئون نەچچە يىلدىن بۇيان توپلۇق يېزىسىدىن، ھەتتا ئونسۇ ناھىيەسىدىنمۇ سۈت ئەكەلدۈرۈپ ساتتىم.
</S>
<S ID=9502>
ھەر قېتىم يېڭى باقمىچىدىن سۈت ئەكەلدۈرگەندە، ئاۋۋال سۈتتە قېتىق ئۇيۇتۇپ باقىمەن، ئەگەر قېتىق تەملىك، قايمىقى قېلىن، چىڭ ئۇيۇسا سوت سېتىۋېلىش توختامى ئىمزالىدىم، بولمىسا باھاسى تۆۋەن بولسىمۇ سېتىۋېلىشنى رەت قىلدىم.
</S>
<S ID=9503>
سۈتنىڭ كىرىمى بىلەن ئۆينىڭ چىقىملىرىنى كۆتۈرگەندىن سىرت، بالىلارنىمۇ ئوقۇتۇپ، ئالدىنى ئۆي – ئوچاقلىق قىلىپ بولدۇق.
</S>
<S ID=9504>
غېمىمىز تۈگىگەچكە ئەمدى سۈت ساتماسمەن دېۋىدىم، ئەمما شۇنچە يىلدىن بۇيان تونۇش – بىلىشلەر بىلەن كۈندە كۆرۈشۈپ سالاملىشىپ كۆنۈپ قاپتىمەن، ئۆيدە ئولتۇرسام ئۇلار بىلەن كۆرۈشۈش، ھال – مۇڭ بولۇشقىمۇ پۇرسەت بولمىغۇدەك.
</S>
<S ID=9505>
ئەينى يىللاردا قىيىنچىلىقتا قالغىنىمىزدا سودىمىزنى ئوبدان قوللىغان ئاشۇ خېرىدارلىرىمىزغا مىننەتدارلىق بىلدۈرۈش ئۈچۈن بولسىمۇ سۈت تىجارىتىنى داۋاملاشتۇرۇش نىيىتىگە كەلدىم، دېدى نۇرنىسا.
</S>
<S ID=9506>
    چىرايىدىن خۇش – تەبەسسۇم پارلاپ تۇرىدىغان، ھالال تەرىدىن ھاللانغان نۇرنىسا ئىنەك باقماي تۇرۇپ، سۈت سېتىپ ھاللاندى.
</S>
<S ID=9507>
ئۇ جاپادىن قورقماسلىق، چىداملىق، سەمىمىي بولۇشتەك تىجارەت ئەندىزىسىنى ئۆزىگە قىبلىنەما قىلىپ چىقىش يولى تاپتى، باشقىلارنىڭمۇ ھاجىتىنى راۋا قىلدى.
</S>
<S ID=9508>
‏    
</S>
</TEXT>
/BODY
/DOC