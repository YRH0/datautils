<DOC>
<DOCID>TIANSHAN.513065</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-03-27 15:10:05</DATE>
</HEADER>
<BODY>
<HEADLINE>
<S ID=22247>
ئاقتۇ ناھىيەسى مۇھىتنى ياخشىلاش بىلەن دېھقان–چارۋىچىلارنىڭ مەنىۋى تۇرمۇشىنى بېيىتىشقا تەڭ كۈچىدى
</S>
</HEADLINE>
<TEXT>
<S ID=22248>
    مۇختەر نۇرمۇھەممەت خەۋەر قىلىدۇ: ئاقتۇ ناھىيەسى سېلىنمىنى كۆپەيتىپ، مۇھىتنى ياخشىلاش بىلەن ئاممىنىڭ مەنىۋى تۇرمۇشىنى بېيىتىشقا تەڭ ئەھمىيەت بېرىپ ياخشى ئۈنۈمگە ئېرىشتى.
</S>
<S ID=22249>
    بۇ ناھىيە ‹‹12 – بەش يىل››دا يېزا – بازارلارنىڭ تۇرمۇش ئەخلەتلىرى بىلەن يۇندىنى بىر تەرەپ قىلىپ، بۇلغىنىشنى تىزگىنلەش، سۇ مەنبەلىرىنى قوغداش، باقمىچىلىق مەيدانلىرىنىڭ ئېغىل – قوتانلىرىنى ئۆلچەملەشتۈرۈشكە ئەھمىيەت بەردى.
</S>
<S ID=22250>
70 مىليون يۈەندىن ئارتۇق مەبلەغ سېلىپ، چوڭ – ئوتتۇرا تىپتىكى ئەخلەت توشۇش ئاپتوموبىلىدىن 50 نى، ئەخلەت تۇڭىدىن 700نى سەپلەش بىلەن بىللە، 15 كىلومېتىر ئۇزۇنلۇقتىكى ئەۋرەز يولىنى كېڭەيتىپ راۋانلاشتۇردى، زاۋۇت – كانلارنىڭ بۇلغىما قويۇپ بېرىش ئەھۋالىنى نازارەت قىلىشنى كۈچەيتىپ، ئىقتىسادىي ئۈنۈمى تۆۋەن، مۇھىت بۇلغىشى ئېغىر 51 زاۋۇت – كاننى ئىشتىن توختاتتى ياكى تاقىدى، 32 مىڭ مو سۈنئىي ئوتلاق، 115 مىڭ مو مۇداپىئە ئورمىنى بەرپا قىلدى.
</S>
<S ID=22251>
بۇ ناھىيە يەنە كەنت، مەھەللىلەردە ‹‹يېڭى يېزا قۇرۇش، يېڭىچە دېھقانلاردىن بولۇش››، ‹‹قوشنىلار ئارا ئەپ ئۆتۈش››، ‹‹ۋاپادار پەرزەنت، ۋاپادار ھەمراھلاردىن بولۇش››، ‹‹ئون يۇلتۇزلۇق مەدەنىي ئائىلىلەر، ئۈلگىلىك ئائىلە››دىن بولۇش پائالىيەتلىرىنى قانات يايدۇرۇپ، ھەر مىللەت ئاممىسى ئارىسىدا مەدەنىي كەيپىيات، ئىلمىي، ساغلام بولغان تۇرمۇش ئادىتىنى يېتىلدۈردى.
</S>
<S ID=22252>
ناھىيە بويىچە مەدەنىي پائالىيەت ئۆيلىرىنى 126 گە، دېھقانلار قىرائەتخانىسىنى 132 گە يەتكۈزۈپ، مەدەنىيەت – تەنتەربىيە ئەسلىھەلىرىنى تولۇقلاپ بېرىپ، دېھقان – چارۋىچىلارنىڭ مەنىۋى تۇرمۇشىنى بېيىتىش ئۈچۈن سەھنە ھازىرلاپ بەردى.
</S>
<S ID=22253>
‏    
</S>
</TEXT>
/BODY
/DOC