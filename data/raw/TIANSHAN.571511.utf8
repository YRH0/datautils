<DOC>
<DOCID>TIANSHAN.571511</DOCID>
<HEADER>
<CLASS>خەلقئارا</CLASS>
<DATE>2016-12-13 12:33:15</DATE>
</HEADER>
<BODY>
<HEADLINE>
<S ID=64731>
تېرىقچىلىقتىمۇ ئەقىل–پاراسەت كېرەك
</S>
</HEADLINE>
<TEXT>
<S ID=64732>
 ئامېرىكا ئارىزونا ئىشتاتىنىڭ ئېتىزلىرىدا شوپۇرسىز تىراكتورلارنىڭ ئۆتۈشۈپ تۇرغانلىقىنى، ‹‹ماشىنا ئادەم››لەرنىڭ زىرائەتلەرنىڭ ئۆسۈش ئەھۋالىنى تەكشۈرۈۋاتقانلىقىنى، دېھقانچىلىق مەيدان خوجايىنىنىڭ يان تېلېفون ئارقىلىقلا دېھقانچىلىق مەيدانىنىڭ ئاساسلىق سانلىق مەلۇماتلىرىغا ئىگە بولىدىغانلىقىنى كۆرگىلى ھەم بىلگىلى بولىدۇ.
</S>
<S ID=64733>
بۈگۈنكى كۈندە تۇپراقنى ئانالىز قىلىشتىن زىرائەت تېرىشقىچە، سۇغىرىش، ھاۋارايىنى ئۆلچەشتىن ئوغۇتلاش ۋە دورا پۈركۈشكىچە بولغان مەشغۇلاتلارنى سانلىق مەلۇمات ۋە ئەقلىي ئىقتىدار ئارقىلىق بېجىرىشتىن ئىبارەت ئەقلىي ئىقتىدارلىق دېھقانچىلىق بارلىققا كەلمەكتە ئىدى.
</S>
<S ID=64734>
 بىخ ھالىتىدىكى ئەقلىي ئىقتىدارلىق دېھقانچىلىق كىشىلەرنى بارغانسېرى جەلپ قىلماقتا.
</S>
<S ID=64735>
ئامېرىكا ‹‹DuPont›› شىركىتىنىڭ قارىشىچە، كەلگۈسى ئون يىلدا سانلىق مەلۇماتلار بىلەن كونترول قىلىنىدىغان تېرىقچىلىق مۇلازىمىتى 500 مىليون دوللارلىق بازارغا ئىگە بولىدىكەن.
</S>
<S ID=64736>
مۇشۇ ساھەدىكى باشلامچى كارخانىلار بۇ ھەقتە پىلان تۈزۈپ يولغا قويۇشقا باشلىغان، ئامېرىكا يېزا ئىگىلىك بىيولوگىيەسى ماگناتى ‹‹Monsanto›› شىركىتى يېقىنقى يىللاردىن بۇيان تۈجۈپىلىك يېزا ئىگىلىكى تارماقلىرىنى كۈچەپ بەرپا قىلىشقا باشلىغان؛ ياپونىيە مىيازاكى ناھىيەسى بۇلۇت ھېسابلاش ۋە چوڭ سانلىق مەلۇماتلاردىن پايدىلىنىپ قاتكۆك (كاللەك يېسسىۋېلەك) تېرىپ، ھوسۇلىنى %30 ئاشۇرغان؛ ‹‹Google›› شىركىتى قارىمىقىدىكى تەۋەككۈل مەبلەغ سېلىش تارمىقى يېقىندا 15 مىليون دوللار ئاجرىتىپ، سانلىق مەلۇماتلىق دېھقانچىلىق كەسپىگە يۈرۈش قىلىپ، كومپيۇتېر سىستېمىسى ئارقىلىق دېھقانچىلىق زىرائەتلىرىنىڭ ئۆسۈش ئەھۋالى، دېھقانچىلىق دورىلىرىنى ئىشلىتىش ۋە زىرائەت ھوسۇلى قاتارلىقلارنى تەھلىل قىلغان ۋە باھالىغان.
</S>
<S ID=64737>
ھازىر بۇ شىركەت ئامېرىكىنىڭ 17 ئىشتاتىدا 4000 مودىن ئارتۇق ئېتىزدىكى كۆممىقوناق، سېرىق پۇرچاق، بۇغداي قاتارلىق 16 خىل زىرائەتنىڭ تۈرلۈك سانلىق مەلۇماتلىرىنى ھەر ۋاقىت ئىگىلەپ تۇرۇش بىلەن بىللە، دېھقانچىلىق دورىسى ۋە خىمىيەۋى ئوغۇت چېچىش ئۈسكۈنىلىرىنى داۋاملىق تەتقىق قىلىۋېتىپتۇ.
</S>
<S ID=64738>
 نوپۇسنىڭ كۆپىيىشى، تېرىلغۇ يەرنىڭ ئازىيىشىغا ئەگىشىپ، ئەقلىي ئىقتىدارلىق دېھقانچىلىقنىڭ يوشۇرۇن كۈچىنى نامايان قىلىش تولىمۇ مۇھىم بولۇۋاتىدۇ.
</S>
<S ID=64739>
ب د ت ئاشلىق ۋە يېزا ئىگىلىكى تەشكىلاتىنىڭ مۆلچەرىچە، 2050 – يىلىغا بارغاندا، دۇنيا نوپۇسى 9 مىلياردقا يېتىدىكەن.
</S>
<S ID=64740>
گەرچە ھازىرقى يېزا ئىگىلىك ئىشلەپچىقىرىش ئىقتىدارى 50 يىل ئىلگىرىكىدىن ئۈچ ھەسسە ئاشقان بولسىمۇ، ئاشلىق ئىشلەپچىقىرىش ئىقتىدارىنى يەنە %60 ئۆستۈرگەندە، نوپۇسنىڭ تېز ئېشىشى كەلتۈرگەن بېسىمغا تاقابىل تۇرغىلى بولىدىكەن.
</S>
<S ID=64741>
ئۇنىڭدىن سىرت، ياشانغانلارنىڭ كۆپىيىشى كەلتۈرگەن يېزا ئىگىلىكىدە ئەمگەك كۈچىنىڭ يېتىشمەسلىكى قاتارلىق مەسىلىلەر يېزا ئىگىلىكىگە خىرىس كەلتۈرگەن.
</S>
<S ID=64742>
چوڭ سانلىق مەلۇمات ۋە ماشىنا ئادەمنىڭ كۈچىدىن پايدىلانغاندا، ئىشلەپچىقىرىش كۈچىنى تېخىمۇ زور دەرىجىدە ئازاد قىلغىلى، ئۈنۈم ۋە ھوسۇلنى تېخىمۇ ئاشۇرغىلى بولىدۇ.
</S>
<S ID=64743>
 ئەقلىي ئىقتىدارلىق دېھقانچىلىق تېخىمۇ تۈجۈپىلىك ئىشلەپچىقىرىشتىن دېرەك بېرىپلا قالماي، مەلۇم دەرىجىدە يېزا ئىگىلىك مەھسۇلاتلىرىنى ئورگانىكلاشتۇرۇش ۋە ئىنسانلار ساغلاملىقىنى ئاشۇرۇشتىنمۇ دېرەك بېرىدۇ.
</S>
<S ID=64744>
ئەنئەنىۋى دېھقانچىلىق يەنىلا دېھقانچىلىق دورىسىدىن ئايرىلالمايدۇ.
</S>
<S ID=64745>
تۇپراققا مۇناسىۋەتلىك سانلىق مەلۇماتلاردىن ئۆرنەك ئېلىپ ئانالىز قىلىش ئارقىلىق، تېرىقچىلىق بىلەن شۇغۇللانغۇچىلارنى توغرا ۋاقىت ۋە ئورۇندا دېھقانچىلىق زىرائەتلىرىنى تۈجۈپىلەپ ئوغۇتلاشقا ۋە دېھقانچىلىق دورىسى چېچىشقا يېتەكلىگىلى بولىدۇ.
</S>
<S ID=64746>
ئالىملارنىڭ مۆلچەرىچە، كەلگۈسى دېھقانچىلىقتا ئوغۇت بېرىش مىقدارىنى قاتتىق كونترول قىلغىلى ھەم ئېھتىياجلىق زىرائەتلەرگىلا ئوت يوقىتىش سۇيۇقلۇقى قاتارلىق دېھقانچىلىق دورىلىرىنى چېچىپ، خىمىيەۋى دېھقانچىلىق دورىلىرىنىڭ ئىشلىتىلىش مىقدارىنى ھازىرقى ئىشلىتىلىش مىقدارىدىن ئاز دېگەندە %50 ئازايتقىلى، ھەتتا ئوندىن بىر قىسىمغا تۆۋەنلەتكىلى بولىدىكەن.
</S>
</TEXT>
/BODY
/DOC