<DOC>
<DOCID>TIANSHAN.504041</DOCID>
<HEADER>
<CLASS>شىنجاڭ</CLASS>
<DATE>2016-03-02 12:14:12</DATE>
</HEADER>
<BODY>
<HEADLINE>
<S ID=17316>
‏WCBAھەل قىلغۇچ مۇسابىقىسىنىڭ تۇنجى مەيدان مۇسابىقىسىدە شىنجاڭ ئاياللار ۋاسكېتبول كوماندىسى زەپەر قۇچتى
</S>
</HEADLINE>
<TEXT>
<S ID=17317>
   جىڭ بو خەۋەر قىلىدۇ: شىنجاڭ ‹‹ۋوجياڭ›› ئاياللار ۋاسكېتبول كوماندىسى ھەل قىلغۇچ مۇسابىقىدە تۇنجى مەيدان غەلىبىنى قولغا كەلتۈردى.
</S>
<S ID=17318>
   1 – مارت 2015 –2016 – يىللىق جۇڭگو ئاياللار ۋاسكېتبول بىرلەشمە مۇسابىقىسى (WCBA) ھەل قىلغۇچ مۇسابىقىسىنىڭ تۇنجى مەيدان مۇسابىقىسى بېيجىڭ ‹‹شۇگاڭ›› تەنتەربىيە سارىيىدا ئۆتكۈزۈلدى، شىنجاڭ ‹‹ۋوجياڭ›› ئاياللار ۋاسكېتبول كوماندىسى بېيجىڭ ‹‹شۇگاڭ›› ئاياللار ۋاسكېتبول كوماندىسى بىلەن مۇسابىقىلەشتى.
</S>
<S ID=17319>
ئىككى تەرەپ كەسكىن تىركىشىپ، ئاخىرىدا شىنجاڭ كوماندىسى 61 گە قارشى 70 نەتىجە بىلەن غەلىبە قىلدى.
</S>
<S ID=17320>
   بۈگۈنكى مۇسابىقىدە كىشىلەرنىڭ دىققەت نۇقتىسى شىنجاڭ كوماندىسىدىكى چولپان پېڭ شىچىڭغا مەركەزلەشتى، ئۇ پۈتۈن مەيداندا ئەڭ يۇقىرى نومۇر، يەنى 25 نومۇر ئالدى، ئۈچ نومۇرلۇق توپتىن بەشنى كىرگۈزدى.
</S>
<S ID=17321>
  ھەل قىلغۇچ مۇسابىقىنىڭ كەيپىياتى، ھەل قىلغۇچ مۇسابىقىنىڭ بېسىمى ئاستىدا، شىنجاڭ كوماندىسى مۇسابىقە باشلانغاندىن كېيىنكى دەسلەپكى ھۇجۇم، مۇداپىئە ئەھۋالى تازا ئوڭۇشلۇق بولمىدى، نومۇردا ئارقىدا قېلىپ، بېيجىڭ كوماندىسى خېلىلا ئالدىغا ئۆتۈپ كەتتى.
</S>
<S ID=17322>
قىسقىغىنە تەڭشەشتىن كېيىن، شىنجاڭ كوماندىسى دىققىتىنى مەركەزلەشتۈرۈپ، 2 – چارەكتە تېخنىكىسىنى ئۆزگەرتىپ، ئۈچ نومۇرلۇق توپنى ئارقا – ئارقىدىن كىرگۈزۈپ، بېيجىڭ كوماندىسىغا يېتىشىۋالايلا دەپ قالدى.
</S>
<S ID=17323>
3 – چارەكتە ئىككىلا تەرەپ مۇداپىئەنى پۇختا قىلىپ، پۈتۈن كۈچى بىلەن توپ تالاشتى، مۇسابىقە بەكلا قىزىدى، ئاخىرىدا 47 دە 47 نەتىجە بىلەن تەڭلىشىپ قالدى.
</S>
<S ID=17324>
   مۇسابىقە ئاياغلاشقاندىن كېيىن، شىنجاڭ ئاياللار كوماندىسىنىڭ باش تىرېنېرى جەن شۇپىڭ نەق مەيداندا ئاياللار ۋاسكېتبول كوماندىسىغا مەدەت بەرگەن نەچچە يۈز توپ مەستانىسىگە چوڭقۇر تەزىم قىلدى.
</S>
<S ID=17325>
ئۇ: قەيەرگىلا بارمايلى، شىنجاڭلىق توپ مەستانىلىرى كوماندىمىزغا زور مەدەت بەردى، دېدى.
</S>
<S ID=17326>
ئەمما ئۇ شىنجاڭ كوماندىسىنىڭ مۇسابىقىدە غەلىبە قىلغانلىقىدىن ئۇنچىۋالا خۇش بولۇپ كەتمىگەنىدى.
</S>
<S ID=17327>
ئۇ مۇنداق دېدى: شىنجاڭ كوماندىسى بىر يېڭى قوشۇن، بىز باشتىن – ئاخىر بېيجىڭ كوماندىسىدىن ئۆگىنىش پوزىتسىيەسىدە بولۇپ كەلدۇق.
</S>
<S ID=17328>
بۈگۈنكى غەلىبە ھېچنېمىگە ۋەكىللىك قىلالمايدۇ، لېكىن شىنجاڭ ئاياللار ۋاسكېتبول كوماندىسىدىكى قىزلار ھەر بىر مەيدان مۇسابىقىنى ئەستايىدىل ئويناپ، ئاخىرغىچە تىرىشىپ، ھەر قايسى مۇسابىقە مەيدانلىرىدا شىنجاڭ روھىنى نامايان قىلدى.
</S>
<S ID=17329>
   3 – مارت ئىككى تەرەپ يەنە بىر مەيدان كۈچ سىنىشىدۇ، شىنجاڭ ئاياللار ۋاسكېتبول كوماندىسى ئۆز مەيدانىدا بېيجىڭ ئاياللار ۋاسكېتبول كوماندىسى بىلەن مۇسابىقىلىشىدۇ.
</S>
<S ID=17330>
‏
</S>
</TEXT>
/BODY
/DOC