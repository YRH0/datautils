<DOC>
<DOCID>TIANSHAN.512097</DOCID>
<HEADER>
<CLASS>شىنجاڭ</CLASS>
<DATE>2016-03-23 11:45:00</DATE>
</HEADER>
<BODY>
<HEADLINE>
<S ID=21562>
‹‹ئەلرام لوڭقىسى›› خەلقئارالىق بوكس مۇسابىقىسى 26-مارت ئۈرۈمچىدە ئۆتكۈزۈلىدۇ
</S>
</HEADLINE>
<TEXT>
<S ID=21563>
ئۆز مۇخبىرىمىز زاھىدە مۇتەللىپ خەۋىرى: 22-مارت ئېچىلغان 2016-يىللىق «ئەلرام لوڭقىسى» خەلقئارالىق بوكس چېمپىيونلۇق تالىشىش مۇسابىقىسىنىڭ ئاخبارات ئېلان قىلىش يىغىنىدىن ئىگىلىشىمچە، جۇڭگو شىنجاڭ 2016 - يىللىق «ئەلرام لوڭقىسى» خەلقئارالىق بوكس چېمپىيونلۇق تالىشىش مۇسابىقىسى 26 - مارت ئۈرۈمچى قىزىلتاغ تەنتەربىيە سارىيىدا ئۆتكۈزۈلىدىغان بولۇپ، مۇسابىقىگە قازاقىستان، ئۆزبېكىستان، قىرغىزىستان، تاجىكىستان، مالايسىيا ۋە جۇڭگو شىنجاڭ بوكس كوماندىسىنىڭ ماھىرلىرى قاتنىشىدىكەن، مۇسابىقە جەمئىي ئالتە مەيدان ئېلىپ بېرىلىدىكەن.
</S>
<S ID=21564>
   2014-يىلى گوۋۇيۈەن ‹‹تەنتەربىيە كەسىپلىرىنى تېز سۈرئەتتە تەرەققىي قىلدۇرۇپ، تەنتەربىيە ئىستېمالىنى ئىلگىرى سۈرۈش ھەققىدە بىر قانچە تەكلىپ››نى ئېلان قىلىپ، تەنتەربىيەنى كەسىپلەشتۈرۈش ۋە تاۋارلاشتۇرۇش تەرەققىياتىدا زور ئىتتىرىش كۈچى پەيدا قىلدى.
</S>
<S ID=21565>
يېقىنقى يىللاردىن بۇيان، خەلقئارا بوكس بىرلەشمىسىنىڭ كەسپىلەشتۈرۈش ئىسلاھاتى زور مۇۋەپپەقىيەتلەرنى قولغا كەلتۈردى، تۈرلۈك كەسىپلەشتۈرۈش ئىسلاھات-تەدبىرلىرىنىڭ كەينى-كەينىدىن ئوتتۇرىغا چىقىشى بىلەن، ئولىمپىك تەنھەرىكەت مۇسابىقىسى بوكس ھەرىكىتىنى كەسىپلەشتۈرۈش تەرەققىياتى يەنىمۇ تېزلىتىلدى.
</S>
<S ID=21566>
خەلقئارا بوكس بىرلەشمىسىنىڭ كەسىپلەشتۈرۈش ئىسلاھاتى جۇڭگو بوكسچىلىقىنىڭ تەرەققىياتى ئۈچۈن يېڭى ئىدىيە ۋە يۆنىلىش تەمىنلەپ، قەدەممۇ قەدەم كەسىپلەشتۈرۈشكە قاراپ ئۆزگەرتىش ئېلىپ بېرىلدى، ئولىمپىك تەنھەرىكەت مۇسابىقىسى بوكس ھەرىكىتىنىڭ كەسىپلىشىشكە قاراپ ئۆزگىرىشى كىشىلەرنىڭ ئىلگىرىكى كەسپىي بوكس ھەرىكىتى بوكس تەنھەرىكىتىنىڭ ئەڭ يۇقىرى سەۋىيەسى دېگەن قارىشىنى بۇزۇپ تاشلاپ، ئولىمپىك تەنھەرىكەت مۇسابىقىسى تەرەققىياتىنى تېخىمۇ يۇقىرى قاتلامغا كۆتۈرىدۇ.
</S>
<S ID=21567>
   مۇشۇنداق يېڭى ۋەزىيەتتە ئاپتونوم رايونىمىزنىڭ بوكس تۈرى تەرەققىياتى رىقابەت ۋە پۇرسەتكە دۇچ كەلدى.
</S>
<S ID=21568>
شىنجاڭ بوكسچىلىقى ئاپتونوم رايونىمىزنىڭ نۇقتىلىق ئېلىپ بېرىلىدىغان ماھارەت تەنتەربىيە تۈرى بولۇپ، ئامما ئارىسىدا كەڭ ئالقىشقا ئېرىشكەن.
</S>
<S ID=21569>
   2016-يىللىق ‹‹ئەلرام لوڭقىسى›› خەلقئارالىق بوكس مۇسابىقىسى مانا شۇنداق يېپيېڭى سىناق بولۇپ، بۇ مۇسابىقىنى ئېلىپ بېرىشتىكى مەقسەت كەسپىي بوكس مۇسابىقىسى مەشغۇلاتى ئارقىلىق، شىنجاڭ بوكسچىلىقى بىلەن ئوتتۇرا ئاسىيادىكى بوكس ھەرىكىتى يۇقىرى سەۋىيەدە بولغان دۆلەتلەر ئارىسىدا ئالماشتۇرۇشنى يەنىمۇ كۈچەيتىپ، ئاپتونوم رايونىمىزنىڭ بوكس تۈرى سەۋىيەسىنى يۇقىرى كۆتۈرۈشتۇر.
</S>
<S ID=21570>
   بۇ قېتىملىق مۇسابىقىگە قازاقىستان، قىرغىزىستان، تاجىكىستان، مالايشىيا، ئۆزبېكىستاننىڭ بوكس ماھىرلىرى قاتنىشىدىغان بولۇپ، ئۇلار شىنجاڭ بوكس كوماندىسىدىكى تەنھەرىكەتچىلەر بىلەن 6 مەيدان مۇسابىقە ئېلىپ بارىدۇ. مۇسابىقە خەلقئارا بوكس بىرلەشمىسى شەخسلەر كەسپىي مۇسابىقىسى (APB) نىڭ قائىدىسى بويىچە ئېلىپ بېرىلىدۇ، ئالدىنقى 4 مەيدان مۇسابىقە بەدەن قىزىتىش مۇسابىقىسى بولۇپ، ھەر مەيدان مۇسابىقىدە ماھىرلار 4 قېتىم ئۇچرىشىدۇ، ھەر قېتىملىق ئۇچرىشىش ئۈچ مىنۇت بولىدۇ، ئۇچرىشىش ئارىسىدىكى ئارام ئېلىش ۋاقتى بىر مىنۇت بولىدۇ.
</S>
<S ID=21571>
ئاسىيا تەنھەرىكەت مۇسابىقىسى چېمپىيۇنى، مەملىكەتلىك تەنھەرىكەت مۇسابىقىسى چېمپىيۇنى مەمەتتۇرسۇن چوڭ تۇنجى بولۇپ مەيدانغا چىقىپ، APB شەخسلەر كەسپىي مۇسابىقىسىدىكى تۇنجى ماھارىتىنى كۆرسىتىدۇ.
</S>
<S ID=21572>
    شىنجاڭ بوكس كوماندىسى رىقابەتتىن قورقمايدىغان قەيسەر قوشۇن، ئۇلارنىڭ نەتىجىسى ھەممەيلەنگە ئايان.
</S>
<S ID=21573>
نۆۋەتتىكى تەنتەربىيە ئىشلىرى تېز تەرەققىي قىلىۋاتقان، بوكس ھەرىكىتى ئىسلاھاتىدا يېڭىلىق يارىتىلىۋاتقان مۇھىتتا، شىنجاڭ بوكس كوماندىسى ئۆزگەرتىش ۋە سىناق قىلىشتا جۈرئەتلىك بولدى، بوكس تۈرىنى كەسىپلەشتۈرۈشنى تەرەققىي قىلدۇرۇشتەك ۋەزىيەتتە يەرلىك بىلەن، كارخانىلار بىلەن ئۆزئارا ھەمكارلىشىپ، تەنتەربىيە كەسپى بىلەن ئىجتىمائىي كۈچلەر بىرلەشكەن، بوكس تۈرى تەرەققىياتىنى ئىلگىرى سۈرىدىغان يېڭى يول ئېچىپ، شىنجاڭنىڭ تەنتەربىيە ئىشلىرىنىڭ ئومۇميۈزلۈك تەرەققىياتى ئۈچۈن تۆھپە قوشتى.
</S>
</TEXT>
/BODY
/DOC