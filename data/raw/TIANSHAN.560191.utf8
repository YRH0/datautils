<DOC>
<DOCID>TIANSHAN.560191</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-10-28 11:45:57</DATE>
</HEADER>
<BODY>
<HEADLINE>
<S ID=55888>
رەيھانگۈل ئەمەلىي ياردەمدىن روھلاندى
</S>
</HEADLINE>
<TEXT>
<S ID=55889>
 گۆھەر ھاكىم خەۋەر قىلىدۇ: غۇلجا شەھىرىنىڭ قازانچى كوچا باشقارمىسى 1 – توقۇمىچىلىق فابرىكىسى مەھەللىسىدە ئېچىلغان رەيھانگۈل كىيىم لايىھەلەش، تىكىش دۇكىنىنىڭ يېقىنقى كۈنلەردىكى سودىسى باشقىچە جانلىنىپ كەتتى.
</S>
<S ID=55890>
دۇكان ۋىۋىسكىسىنىڭ ئاستىغا ‹‹ئىگىلىك تىكلەشكە ياردەم بېرىش سىناق نۇقتىسى›› دېگەن خەتلەر يېزىلغان بولۇپ، دۇكان ئېچىلغان ئىككى ئايدىن بېرى خېرىدارلارنىڭ ئايىغى ئۈزۈلمىدى.
</S>
<S ID=55891>
دۇكان خوجايىنى رەيھانگۈل مۇھەممەت مۇنداق دېدى: تىككۈچىلىك دۇكىنى ئېچىپ سودىنى يۈرۈشتۈرەلەيدىغىنىمغا كۆزۈم يەتمىگەنىدى، مەھەللىمىزگە چۈشكەن خىزمەت گۇرۇپپىسى ئىگىلىك تىكلىشىمگە كۆپ ياردەم قىلدى.
</S>
<S ID=55892>
 رەيھانگۈل ئىلگىرى ئۈرۈمچىدىكى مەلۇم تىككۈچىلىك كارخانىسىدا ئىشلىگەن مەزگىلدە ھۈنەرگە خېلى پىشقانىدى.
</S>
<S ID=55893>
كېيىن ئۇلارنىڭ تۇرمۇشىغا كۆز تەگكەندەك، ئېرى ئۆپكە تۇبېركۇليۇز كېسىلىگە گىرىپتار بولۇپ ئەمگەك ئىقتىدارىدىن قالدى.
</S>
<S ID=55894>
ئۇلارنىڭ ئەھۋالىدىن خەۋەر تاپقان مەھەللە ئاھالە كومىتېتى رەيھانگۈلگە تۆۋەن تۇرمۇش كاپالەت پۇلى ھەل قىلىپ بەردى.
</S>
<S ID=55895>
رەيھانگۈل تۇرمۇشىنى ياخشىلاش ئۈچۈن ئۆيىدە تىككۈچىلىك قىلىپ ئاز – تولا كىرىم قىلىدىغان بولدى.
</S>
<S ID=55896>
 غۇلجا شەھەرلىك پېشقەدەم كادىرلار ئىدارىسى، شەھەرلىك ئىشچىلار ئۇيۇشمىسى، غۇلجا شەھەرلىك تۇرالغۇ ۋە شەھەر – يېزا قۇرۇلۇشى ئىدارىسىدىن ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمىتى بويىچە بۇ مەھەللىگە چۈشكەن خىزمەت گۇرۇپپىسىدىكىلەر ئەھۋال ئىگىلەش جەريانىدا رەيھانگۈلنىڭ تۇرمۇشىدىكى قىيىنچىلىقىنى بىلىپ، 10 مىڭ يۈەن ھەل قىلىپ رەيھانگۈلنىڭ كىيىم تىكىش ماشىنىسى، توك دەزمال قاتارلىق كېرەكلىك ئۈسكۈنىلەرنى سېتىۋېلىشىغا ھەمدە ئۆيى ئەتراپىدىن ئەرزانراق دۇكان ئىجارە ئېلىشىغا ياردەم بەردى.
</S>
<S ID=55897>
شۇنداق قىلىپ بۇ يىل 4 – ئايدا رەيھانگۈلنىڭ دۇكىنىدا رەسمىي تىجارەت باشلاندى، خېرىدارلىرىمۇ كۈندىن – كۈنگە كۆپىيىپ، ئايلىق كىرىمى 2000 – 3000 يۈەنگە يەتتى.
</S>
<S ID=55898>
رەيھانگۈل مۇنداق دېدى: ئەمدى قىيىنچىلىقى بار ئائىلىلەرنىڭ پەرزەنتلىرىنى شاگىرتلىققا قوبۇل قىلىپ، ئۇلارنىڭمۇ ئۆز كۈچىگە تايىنىپ بېيىشىغا ياردەم قىلىمەن.
</S>
</TEXT>
/BODY
/DOC