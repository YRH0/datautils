<DOC>
<DOCID>TIANSHAN.538477</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-08-03 12:12:04</DATE>
</HEADER>
<BODY>
<HEADLINE>
<S ID=36339>
‹‹كىرىمنى كۆپەيتىش فوندى›› نامرات كەنتلەرنىڭ قىياپىتىنى ئۆزگەرتتى
</S>
</HEADLINE>
<TEXT>
<S ID=36340>
 ئابدۇسالام قادىر
</S>
<S ID=36341>
  ئىلى ئوبلاستى يېقىنقى يىللاردىن بۇيان كەنت كوللېكتىپ ئىقتىسادىنى يۈكسەلدۈرۈشنى ئاساسىي قاتلام تەشكىلاتلىرى قۇرۇلۇشىنى كۈچەيتىش، ئاممىغا مۇلازىمەت قىلىش سەۋىيەسىنى ئۆستۈرۈشنىڭ مۇھىم ئۆلچىمى سۈپىتىدە چىڭ تۇتۇپ، فوند تەسىس قىلىپ، ئاساسىي قاتلامدا ئىشقا ئورۇنلاشتۇرۇش، ئىگىلىك تىكلەش، يېزا ئىگىلىكىنى تەرەققىي قىلدۇرۇش تۈر پىلانىنى يولغا قويۇپ، كۆرۈنەرلىك نەتىجىلەرگە ئېرىشتى.
</S>
<S ID=36342>
    قورغاس ناھىيەسىنىڭ لەڭگەر يېزىسى روشەنباغ كەنتىدىكى ئۆلچەملەشكەن باقمىچىلىق بازىسى يېقىنقى بىرقانچە يىلدىن بۇيان ئوبلاستلىق پارتكوم تەشكىلات بۆلۈمى تەسىس قىلغان ئۆسۈمسىز قەرز پۇل ئارقىلىق يۆلەش، راۋاجلاندۇرۇش فوندىنىڭ ياردىمىدە تېز يۈكسەلدى.
</S>
<S ID=36343>
ھازىر بۇ باقمىچىلىق بازىسىدا بېقىلىۋاتقان چارۋا مال 1000غا، يىللىق پايدىسى 700 مىڭ يۈەنگە يەتتى.
</S>
<S ID=36344>
بۇ يىل بۇ فوندنىڭ ياردىمىدە قۇرۇلۇش باشلانغان غۇلجا شەھىرىنىڭ بايانداي بازىرى گانگۇ كەنتىدىكى ئىشقا ئورۇنلاشتۇرۇش بازىسىنىڭ كۆلىمى 400 كىۋادرات مېتىر بولۇپ، شۇ جايدىكى دېھقان – چارۋىچىلارغا ئىش ئورنى ھازىرلاپلا قالماي، كەنتكە يىلىغا 90 مىڭ يۈەندىن ئارتۇق ئىقتىسادىي كىرىم ياراتتى.
</S>
<S ID=36345>
   ئاپتونوم رايوننىڭ 3 مىليون يۈەن ياردىمى، ئىلى ئوبلاستىنىڭ 3 مىليون يۈەن ئاجرىتىشى ۋە 2 مىليون 300 مىڭ يۈەن پارتىيە ئەزالىق بەدەل پۇلى ئارقىلىق 2008 – يىلى قۇرۇلغان ئۆسۈمسىز قەرز پۇل ئارقىلىق يۆلەش، راۋاجلاندۇرۇش فوندىنىڭ ‹‹كىرىمنى كۆپەيتىش›› پىلانى ئىلى ئوبلاستىغا بىۋاسىتە قاراشلىق ناھىيە (شەھەر)لەردىكى يېزا، كەنتلەرنىڭ ئاممىغا مۇلازىمەت قىلىش ئىقتىدارىنى ياخشىلاپ، دېھقان – چارۋىچىلارنىڭ كىرىمىنى كۆپەيتىش، كەنت كوللېكتىپ ئىقتىسادىنى راۋاجلاندۇرۇشتا تۈرتكىلىك رول ئوينىدى.
</S>
<S ID=36346>
بۇ فوند ئاساسلىقى ئەسلىھەلىك يېزا ئىگىلىكى، باقمىچىلىق، دېھقانچىلىق مەھسۇلاتلىرىنى پىششىقلاش، سودا بازىرى قۇرۇش، ئىقتىسادىي ھەمكارلىق ئورنىتىش، ئىشقا ئورۇنلاشتۇرۇش قاتارلىق تەرەپلەرگە چېتىشلىق بولۇپ، ئىلى ئوبلاستىغا بىۋاسىتە قاراشلىق جايلاردا يولغا قويۇلغان 599 تۈردە ئۆز ‹‹كارامىتى››نى كۆرسەتتى.
</S>
<S ID=36347>
بۇ يىل بۇ فوندتىن 3 مىليون 100 مىڭ يۈەن مەبلەغ ئاجرىتىلىپ، ئاساسى ئاجىز ئۈچ كەنت ۋە ئالتە نامرات كەنتتە 38 تۈردە قۇرۇلۇش باشلاندى.
</S>
<S ID=36348>
تۈر قۇرۇلۇشلىرىنىڭ ئوڭۇشلۇق قانات يايدۇرۇلۇشىغا كاپالەتلىك قىلىش ئۈچۈن ئوبلاست، ناھىيە ئىككى دەرىجىلىك رەھبەرلىك كوللېكتىپى ۋە ئالاقىدار ئورۇنلارنىڭ رەھبەرلىرى ئىلى ئوبلاستىدىكى 654 كەنتنىڭ ‹‹بىرىنچى شۇجى››لىق ۋەزىپىسىنى ئۈستىگە ئېلىپ، ئىقتىسادىي ئاساسىي ئاجىز، چېچىلاڭغۇ، نۇقتىلىق كەنتلەرنى تۈزەش، سىياسەت، مەبلەغ، تېخنىكا، ئۇچۇر بىلەن تەمىنلەش، ‹‹دەرىجىگە قاراپ باشقۇرۇش، مەبلەغنى يۆتكەپ يۈرۈشلەشتۈرۈش، قەرزنى بەلگىلىك مۇددەتتە قايتۇرۇش›› پىرىنسىپى بويىچە تۈر قۇرۇلۇشلىرىنى تېزلىتىپ، دېھقان – چارۋىچىلارنىڭ كىرىمىنى كۆپەيتىپ، كەنتلەر ئىقتىسادىنى راۋاجلاندۇرۇپ، ئاساسىي قاتلام تەشكىلاتىنىڭ جەڭگىۋارلىقىنى ئاشۇردى.
</S>
<S ID=36349>
بۇ فوندتىن ھەر يىلى ئوبلاست ۋە ناھىيە دەرىجىلىك نامرات كەنتلەرگە 300 مىڭ يۈەندىن 3 مىليون يۈەنگىچە قەرز پۇل ئاجرىتىلىپ، قەرز بېرىش مۇددىتى ئۈچ يىلغا ئۇزارتىلدى.
</S>
<S ID=36350>
بۇ قۇرۇلۇشنى يولغا قويۇش ۋە بەلگىلىك مۇددەت ئىچىدە ئۈنۈمنى قولغا كەلتۈرۈش ناھىيە، يېزا – بازار رەھبەرلىرىنى يىللىق باھالاشنىڭ ئۆلچىمى قىلىندى.
</S>
<S ID=36351>
ھازىر ئوبلاستقا بىۋاسىتە قاراشلىق 654 مەمۇرىي كەنت ئىچىدە كوللېكتىپ ئىقتىسادىي كىرىمى 100 مىڭ يۈەنگە يەتكەن كەنت 207گە، 100 مىڭ يۈەندىن ئاشقان كەنت 330غا، بۇ كەنتلەرنىڭ بۇ يىل يىل بېشىغىچە ياراتقان كوللېكتىپ ئىقتىسادىي كىرىمى 113 مىليون 470 مىڭ يۈەنگە يەتتى.
</S>
<S ID=36352>
‏
</S>
</TEXT>
/BODY
/DOC