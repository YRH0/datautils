<DOC>
<DOCID>TIANSHAN.553490</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-28 11:10:00</DATE>
</HEADER>
<BODY>
<HEADLINE>
<S ID=51101>
ئۈزۈلمەس رىشتە
</S>
</HEADLINE>
<TEXT>
<S ID=51102>
تۇرغۇن ئىبراھىم، تۇرسۇن قۇربان
</S>
<S ID=51103>
   تۇغۇلۇش بىر قانۇنىيەت، ئىنسان قانداق ئائىلىدە، قانداق ئانىدىن تۇغۇلسۇن بۇ دۇنياغا ئاپىرىدە بولغان كۈندىن باشلاپ، كەلگۈسىدە قانداق چوڭ بولىدىغانلىقى، قانداق ئادەم بولىدىغانلىقى، نېمە قىسمەتلەرگە يولىقىدىغانلىقىنى ئۆزىمۇ، ئاتا – ئانىسىمۇ ئەسلا بىلمەيدۇ. ھەر بىر ئادەمنىڭ كەلگۈسى ئۇنىڭ قانداق ئانىدىن تۇغۇلغانلىقى بىلەن ئەمەس، بەلكى ئۇنىڭ قانداق ئائىلە مۇھىتىدا، قانداق تەربىيەگە ئىگە بولغانلىقى، قانداق تەربىيەلىنىش پۇرسىتىگە ئېرىشكەنلىكى بىلەن زىچ مۇناسىۋەتلىك.
</S>
<S ID=51104>
   بىتەلەي بەختلىك بالا
</S>
<S ID=51105>
   ئەنقەر ئاتا – ئانىسى ھايات ۋاقتىدا بۇ ئائىلىدىكى ئەڭ ئەتىۋارلىق، ئەركە، شوخ، زېرەك بالا ئىدى.
</S>
<S ID=51106>
ئۇ تۆت ياشقا كىرگەندە ئانىسى، يەتتە ياشقا كىرگەندە دادىسى تۈگەپ كېتىپ، پۈتۈن بىر ئائىلىدە ئۇ تىكەندەك يالغۇز قالدى.
</S>
<S ID=51107>
ئەركىلەيدىغان ئاتا – ئانىسى، بېشىنى سىلايدىغان يېقىنى بولمىغاچقا زىيادە جىمغۇرلىشىپ، ئولتۇرغان يېرىدە نەچچە سائەتلەپ ئولتۇرۇپ كېتىدىغان، تەڭتۇشلىرى بىلەنمۇ ئوينىمايدىغان بولۇپ قالدى.
</S>
<S ID=51108>
گەرچە ئاتا – ئانىسىنىڭ ئۇرۇق – تۇغقانلىرى ۋە قولۇم – قوشنىلار ئۇنىڭ ھالىدىن ھەرقانچە ياخشى خەۋەر ئالدۇق دېگەندىمۇ ئەنقەر كۆپىنچە ھاللاردا باش – پاناھسىز قالدى.
</S>
<S ID=51109>
شۇڭا مەھەللە ئاقساقاللىرىنىڭ مەسلىھەتى بىلەن ئەنقەر كەلپىن ناھىيەسىنىڭ يۇرچى يېزىسى يۇرچى كەنتىدىن كەلپىن ناھىيەلىك پاراۋانلىق ئورنىغا ئاپىرىپ قويۇلدى.
</S>
<S ID=51110>
   كەلپىن ناھىيەسىگە نىشانلىق ياردەم بېرىۋاتقان جېجياڭ ئۆلكىسى خۇجۇ شەھىرىنىڭ كەلپىندە تۇرۇشلۇق قوماندانلىق باش ئىشتابىنىڭ قوماندانى خۇاڭ چۈنچياۋ 2014 – يىلى كۈزدە ناھىيەلىك پاراۋانلىق ساناتورىيەسىنى تەكشۈرۈشكە كەلگەندە جىمغۇر، باشقا بالىلارغا ئانچە ئارىلاشمايدىغان ئەنقەر پەرھاتنى كۆرۈپ قالدى.
</S>
<S ID=51111>
   ــ نېمە بولدۇڭ بالام؟
</S>
<S ID=51112>
نېمىشقا ئۆزۈڭ يالغۇز ئولتۇرىسەن؟
</S>
<S ID=51113>
   خۇاڭ چۈنچياۋ پاراۋانلىق ئورنىدىكىلەردىن ئەنقەرنىڭ ئەھۋالىنى تولۇق ئۇققاندىن كېيىن:
</S>
<S ID=51114>
   ــ كېلە بالام، ئوغۇل بالا دېگەن ئۇنداق يىغلىمايدىغان، مانا مەن سېنىڭ ئاتاڭ، ئىككىمىز بۇنىڭدىن كېيىن ئاتا – بالا بولساق بولامدۇ؟
</S>
<S ID=51115>
   خۇاڭ چۈنچياۋ ئەنقەرنىڭ ئالدىغا كېلىپ زوڭزىيىپ ئولتۇردى – دە، ئەنقەرنى باغرىغا چىڭ باستى.
</S>
<S ID=51116>
   شۇنىڭدىن باشلاپ خۇاڭ چۈنچياۋ دېگىنى بويىچە ئەنقەرنى بىر كۈنمۇ يالغۇز قويمىدى.
</S>
<S ID=51117>
ئۇنىڭغا نەچچە قۇر يېڭى كىيىم، سومكا، دەپتەر، قەلەم ئېلىپ بەرى.
</S>
<S ID=51118>
كېيىن تېپىشقان بۇ ئاتا – بالىنىڭ ئېجىل – ئىناق، ئامراقلىقىغا ھەممەيلەن ئىچ – ئىچىدىن ھەۋەس قىلىشتى.
</S>
<S ID=51119>
   خۇاڭ چۈنچياۋ زىيادە چارچاپ كەتكەنلىك سەۋەبى بىلەن بۇلتۇر 8 – ئاينىڭ 11 – كۈنى كەلپىن ناھىيەسىدە 47 يېشىدا تۇيۇقسىز ئالەمدىن ئۆتتى.
</S>
<S ID=51120>
ئەمەلىي خىزمەت نەتىجىلىرى ۋە ئېسىل پەزىلىتى بىلەن ھەر مىللەت ئاممىنىڭ چوڭقۇر ھۆرمىتىگە ۋە ھىمايىسىگە ئېرىشكەچكە، ئۇنىڭ تۇيۇقسىز ۋاپاتىغا پۈتۈن ناھىيەدىكى ھەممەيلەن دېگۈدەك ئىنتايىن قايغۇردى، لېكىن ھەممىدىن بەك قايغۇرغىنى شادلىق كۈنلىرىنىڭ باشلانغانلىقىغا ئەمدىلا بىر يىل بولاي دېگەن 12 ياشلىق ئەنقەر بولدى.
</S>
<S ID=51121>
ئۇ يىغلىدى، كېچە – كېچىلەپ كىرپىك قاقمىدى، ئۇ يەنە نەلەردە تەمتىرەپ يەنە كىملەرنىڭ قولىغا قاراپ يۈرەر؟
</S>
<S ID=51122>
   ‹‹قايغۇرما بالام، مەن سېنىڭ ئاناڭ››
</S>
<S ID=51123>
   خۇاڭ چۈنچياۋنىڭ دەپنە مۇراسىمى بۇلتۇر 8 – ئاينىڭ 14 – كۈنى ئاقسۇ شەھىرىدە ئۆتكۈزۈلدى.
</S>
<S ID=51124>
كەلپىن ناھىيەسىدىكى 200 دىن ئارتۇق كادىر، ئامما بىلەن بىللە كەنت، مەھەللىلەردىكى بىر قىسىم دېھقانلار ۋە پاراۋانلىق ئورنىدىكىلەر دەپنە مۇراسىمىغا قاتناشتى.
</S>
<S ID=51125>
بۇلارنىڭ ئىچىدە ئەنقەرمۇ بار ئىدى.
</S>
<S ID=51126>
مۇراسىمدىن كېيىن خۇاڭ چۈنچياۋنىڭ ئايالى ۋاڭ سۇچىن مۇراسىمغا كەلگەن شۇنچە كۆپ ئادەمنىڭ ئارىسىدىن ئەنقەرنى ئىزدەپ تاپتى ۋە ئۇنى باغرىغا بېسىپ كۆز يېشى قىلدى.
</S>
<S ID=51127>
   ــ قايغۇرما بالام، مەن سېنىڭ ئاناڭ، ــ دېدى ۋاڭ سۇچىن ئەنقەرنىڭ بېشىنى مېھرىبانلىق بىلەن سىلاپ، ــ ئۇ كەتكەن بولسىمۇ روھى كەتمىدى، مەن بار، بۇنىڭدىن كېيىن مەن سېنىڭ ھالىڭدىن ئوخشاشلا خەۋەر ئالىمەن.
</S>
<S ID=51128>
   ئىككىيلەن بۇنىڭدىن كېيىنكى ئالاقىلىشىش ئۇچۇرلىرىنى ئالماشتۇرغاندىن كېيىن، بىر – بىرىگە قىيمىغان ھالدا خوشلاشتى.
</S>
<S ID=51129>
ۋاڭ سۇچىن كېيىن پۇل ئەۋەتىپ بەرگۈچە ئىشلەتكىن، دەپ ئەنقەرنىڭ يانچۇقىغا پۇل سېلىپ قويدى.
</S>
<S ID=51130>
   ۋاڭ سۇچىن خۇجۇغا قايتىپ كېتىپ نەچچە كۈن ئۆتمەيلا ئەنقەرگە تېلېفون قىلىپ ئۇنىڭدىن ئەھۋال سورىدى ھەم يېڭى ئوقۇش مەۋسۇمىدە لازىم بولىدۇ، دەپ يېڭى كىيىم، ئاياغ ۋە باشقا تۇرمۇش بۇيۇملىرى، ئوقۇش قوراللىرى ئەۋەتىپ بەردى.
</S>
<S ID=51131>
ئەنقەرنىڭ چېھرىگە يەنە كۈلكە يۈگۈردى. گەرچە ھەركۈنى ئۇنىڭ بېشىنى سىلاپ، ئەھۋال سوراپ تۇرىدىغان شاپائەتچىسىنىڭ بىرى كەلمەيدىغان يەرگە، يەنە بىرى يىراققا كەتكەن بولسىمۇ، ۋاڭ سۇچىن بىلەن ئەنقەر ئوتتۇرىسىدىكى ئۈزۈلمەيدىغان ئانا – بالىلىق رىشتى بىر كۈنمۇ ئۈزۈلۈپ قالماي، ئۇلارنى تېخىمۇ يېقىنلاشتۇردى.
</S>
<S ID=51132>
ۋاڭ سۇچىن ئالدىراش بولسىمۇ ئەنقەرگە تېلېفون قىلىش، پۇل ۋە تۇرمۇش بۇيۇملىرى ئەۋەتىپ تۇرۇشنى ئۇنتۇپ قالمىدى، ئەنقەرمۇ ۋاڭ سۇچىننى سېغىنسىلا ئۇنىڭغا تېلېفون قىلدى.
</S>
<S ID=51133>
   مىننەتدارلىق مۇجەسسەملەنگەن مېغىز
</S>
<S ID=51134>
   بۇ يىل 8 – ئاينىڭ 7 – كۈنى ۋاڭ سۇچىن خۇاڭ چۈنچياۋ ۋاپاتىنىڭ بىر يىللىقى مۇناسىۋتى بىلەن كەلپىنگە كەلدى.
</S>
<S ID=51135>
ئۇ كېلىپلا ئەنقەرنى يوقلاپ، خۇجۇدىن ئالغاچ كەلگەن سوۋغاتلارنى بەردى ھەم ئۇنىڭ تۇرمۇش، ئۆگىنىش ئەھۋالىنى تەپسىلىي سورىدى.
</S>
<S ID=51136>
ئەنقەرنى تىرىشىپ ياخشى ئۆگىنىپ، كەلگۈسىدە ياراملىق ئادەم بولۇشقا ئىلھاملاندۇردى.
</S>
<S ID=51137>
قانداق قىيىنچىلىققا يولۇقسا تارتىنماي تېلېفون قىلىشنى، ئانا – بالىلىق مۇناسىۋىتىنىڭ مەڭگۈ ئۈزۈلۈپ قالمايدىغانلىقىنى ئېيتىپ، ئەنقەرنىڭ كۆڭلىنى تىندۇردى.
</S>
<S ID=51138>
   ــ ئاز بولسىمۇ بۇ بىزنىڭ كۆڭلىمىز، ــ دېدى ئەنقەر ۋە ئۇنىڭ ئۇرۇق – تۇغقانلىرى كىچىككىنە خالتىغا قاچىلانغان ئۆرۈك مېغىزى بىلەن گۈلىنى مېڭىشقا تەرەددۇتلىنىۋاتقان ۋاڭ سۇچىنغا سۇنۇپ، ــ باشقىچە سوۋغا تەييارلايلى دېيىشكەن، بىراق...
</S>
<S ID=51139>
   ــ رەھمەت سىلەرگە، بۇ بەك ياخشى سوۋغا بولدى، مەن بەك خۇش بولدۇم ــ دېدى ۋاڭ سۇچىن.
</S>
<S ID=51140>
   ئەنقەر سوۋغا قىلغان ئازغىنە مېغىزنى ھەقىقەتەن ئاددىي دېگىلى بولمايىتتى، چۈنكى ئاشۇ ئازغىنە مېغىز بىلەن گۈلىگە ئۇنىڭ مەڭگۈ ئېسىدىن چىقمايدىغان، چىن دىلىدىن ھەقىقىي ئۇرغۇپ چىقىۋاتقان مىننەتدارلىق ھېسسىياتى مۇجەسسەملەنگەنىدى.
</S>
<S ID=51141>
   خۇاڭ چۈنچياۋ بىلەن ۋاڭ سۇچىننىڭ گېپى چىقسىلا مىشىلداپ يىغلايدىغان 13 ياشلىق ئەنقەر: خۇاڭ ئاتام مېنى بەكمۇ ياخشى كۆرەتتى، ۋاقتى بولسىلا مېنى كۆرگىلى كېلەتتى ۋە نۇرغۇن ياخشى نەرسىنى ئېلىپ بەرگەنتى، مېنى ئويناتقىلى ئاپارغاندا قولۇمنى چىڭ تۇتۇۋالاتتى، مەن ئۇنىڭدىن ئايرىلغاندىن كېيىن ۋاڭ ئانام مېنىڭ ھالىمدىن خەۋەر ئېلىپ تۇردى، دېگەنلەرنى ئاغزىدىن چۈشۈرمىدى.
</S>
</TEXT>
/BODY
/DOC