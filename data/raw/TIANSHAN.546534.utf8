<DOC>
<DOCID>TIANSHAN.546534</DOCID>
<HEADER>
<CLASS>شىنجاڭ</CLASS>
<DATE>2016-09-02 13:05:59</DATE>
</HEADER>
<BODY>
<HEADLINE>
<S ID=45968>
‹‹100 يىللىق پۇتبول كەنتى›› ‹‹ئىككى كۆرگەزمە››دە نامايان قىلىنىدۇ
</S>
</HEADLINE>
<TEXT>
<S ID=45969>
دۇڭ لياڭ
</S>
<S ID=45970>
    2016 – يىللىق جۇڭگو تەنتەربىيە مەدەنىيىتى كۆرگەزمىسى ۋە جۇڭگو تەنتەربىيە ساياھىتى كۆرگەزمىسىدە، ئاپتونوم رايونىمىزدىكى ئاز سانلىق مىللەتلەرنىڭ خاسلىققا ئىگە ئون ئەنئەنىۋى تەنھەرىكەت تۈرى مەملىكەتنىڭ ھەرقايسى جايلىرىدىن كەلگەن مېھمانلار، كۆرگەزمىگە قاتناشقان سودىگەرلەر ۋە تاماشىبىنلارنىڭ كۆز ئالدىدا نامايان بولىدۇ.
</S>
<S ID=45971>
بۇنىڭ ئىچىدە، قىزىلسۇ قىرغىز ئاپتونوم ئوبلاستىنىڭ ‹‹100 يىللىق پۇتبول كەنتى›› ئاتۇش شەھىرى ئۈستۈن ئاتۇش يېزىسىنىڭ ئېكساق كەنتىدىن كەلگەن ماھىرلار پۇتبول ماھارىتىنى نامايان قىلىدۇ، بۇنى ئون تۈر ئىچىدە كىشىنىڭ دىققىتىنى ئەڭ جەلپ قىلىدىغان تۈرنىڭ بىرى دېيىشكە بولىدۇ.
</S>
<S ID=45972>
    ‹‹100 يىللىق پۇتبول كەنتى››دىكى 82 ياشلىق جۈرئەت مەمەت ماڭا مۇنداق دېدى: بۇ قېتىمقى ‹‹ئىككى كۆرگەزمە››دە بىز كۆپچىلىككە پەقەت پۇتبول ماھارىتىمىزنىلا نامايان قىلىپ قالماستىن يەنە پۇتبول تارىخىمىز، مەدەنىيەت ئاساسىمىز ھەم كەنتىمىزدىكىلەرنىڭ پۇتبولغا بولغان قىزغىنلىقىنى ئومۇميۈزلۈك نامايان قىلىمىز.
</S>
<S ID=45973>
    19 – ئەسىرنىڭ ئاخىرىدا، ئېكساق كەنتىدىكى مەرىپەتپەرۋەر مۇسابايۇف جەمەتى پۇل چىقىرىپ ياشلارنى ياۋروپاغا ئوقۇشقا ئەۋەتىپ، ئۆز يۇرتىدا زامانىۋى مائارىپنى ئومۇملاشتۇرۇشنى پىلانلىغان.
</S>
<S ID=45974>
1889 – يىلى، چەت ئەلدىكى ئوقۇشىنى پۈتكۈزۈپ قايتىپ كەلگەن ھۈسەيىن مۇسابايىف ۋە باۋۇدۇن مۇسابايىف ئاكا – ئۇكىلار ئۆز يېنىدىن پۇل چىقىرىپ، ئېكساق مەكتىپىنى قۇرغان ھەم پۇتبول مەيدانى ياساپ، پۇتبول دەرسىنى ئوقۇغۇچىلارنىڭ زۆرۈر دەرىسلىكى قىلىپ بېكىتكەن.
</S>
<S ID=45975>
1927 – يىلى، ئېكساق پۇتبول كوماندىسى قەشقەردىكى ئەنگلىيە كونسولىنىڭ تەكلىپىگە ئاساسەن قەشقەرگە بېرىپ ئەنگلىيە كوماندىسى بىلەن مۇسابىقىلىشىپ، 2:1 نەتىجە بىلەن ئەنگلىيە كوماندىسىنى يەڭگەن، ئارقىدىن يەنە 7:0 نەتىجە بىلەن شىۋېتسىيە دىن تارقاتقۇچىلار كوماندىسىنى يەڭگەن.
</S>
<S ID=45976>
    جۈرئەت مەمەت مۇنداق دېدى: بوۋام ئەينى يىلى بۇ پۇتبول كوماندىسىغا قاتناشقان ئىكەن.
</S>
<S ID=45977>
ئاشۇ قېتىملىق غەلىبە مەڭگۈ ئۆچمەس مەشئەلدەك، يۇرتىمىزدىكى كىشىلەرنىڭ پۇتبولغا بولغان قىزغىنلىقىنى ئۇرغۇتقان.
</S>
<S ID=45978>
دادام بوۋامنىڭ ئىزىدىن مېڭىپتىكەن، مەنمۇ دادامنىڭ ئىزىدىن مېڭىپ پۇتبول مەشىق قىلدىم.
</S>
<S ID=45979>
ئۇلارنىڭ دەۋىتى بىلەن يۇرتىمىزدىكى ياشلارنىڭ ھەممىسى پۇتبولغا مۇھەببەت باغلىدى.
</S>
<S ID=45980>

</S>
</TEXT>
/BODY
/DOC