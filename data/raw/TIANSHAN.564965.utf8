<DOC>
<DOCID>TIANSHAN.564965</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-11-15 14:52:39</DATE>
</HEADER>
<BODY>
<HEADLINE>
<S ID=59288>
ئۇزۇنچىغ كەنتى ‹‹دۆلەت دەرىجىلىك ئېكولوگىيەدە مەدەنىي كەنت›› شەرىپىگە ئېرىشتى
</S>
</HEADLINE>
<TEXT>
<S ID=59289>
  مۇخپۇلجان تۇرسۇن خەۋەر قىلىدۇ: جۇڭگو ئېكولوگىيە مەدەنىيلىكى جەمئىيىتى يېقىندا قاراشەھەر ناھىيەسىنىڭ شىگشىن بازىرى ئۇزۇنچىغ كەنتى قاتارلىق ئۈچ كەنتكە 2016 – يىللىق ‹‹دۆلەت دەرىجىلىك ئېكولوگىيەدە مەدەنىي كەنت›› نامىنى بەردى.
</S>
<S ID=59290>
بۇنىڭ بىلەن ئاپتونوم رايونىمىزدا 12 كەنت ‹‹دۆلەت دەرىجىلىك ئېكولوگىيەدە مەدەنىي كەنت›› شەرىپىگە ئېرىشتى.
</S>
<S ID=59291>
 ئۇزۇنچىغ كەنتى قاراشەھەر ناھىيە بازىرىغا ئەڭ يىراق تاغلىق كەنت بولۇپ، ئىلگىرى بۇ كەنتتىكى ئاھالىنىڭ يېرىمىدىن كۆپرەكى يېرىم دېھقانچىلىق، يېرىم چارۋىچىلىق قىلاتتى.
</S>
<S ID=59292>
ئالاقىدار ئورۇنلار يېقىنقى يىللاردىن بۇيان 80 مىليون يۈەنگە يېقىن مەبلەغ سېلىپ، يېزا ئىگىلىك، سۇچىلىق، يول قاتارلىق تۈرلەر بويىچە 16 نۇقتىلىق قۇرۇلۇشنى يولغا قويدى، بۇنىڭ بىلەن بۇ كەنتتە زور ئۆزگىرىشلەر بولۇپ، كەنتنىڭ ئېكوگىيەلىك مۇھىتى، ئاممىنىڭ مەدەنىيلىك دەرىجىسى يۇقىرى كۆتۈرۈلدى.
</S>
<S ID=59293>
 بۇ كەنتتىكى ھاۋاگۈل ئىدىرىس ئاچقان سەھرا ئارامگاھىنىڭ تىجارىتى كۈزدىكى ساياھەتچىلىكنىڭ ئاۋات مەزگىلىدە تولىمۇ جانلاندى.
</S>
<S ID=59294>
ئۇ مۇنداق دېدى: ئىلگىرى كەنتىمىزدە قاتناش، سۇ، توك راۋان ئەمەس ئىدى، ھازىر شارائىتىمىز ياخشىلاندى.
</S>
<S ID=59295>
سەھرا ئارامگاھى ئېچىپ، تۇرمۇشىمىزنى يەنىمۇ ياخشىلىدۇق.
</S>
<S ID=59296>
تىجارەت جەريانىدا ئېكولوگىيەلىك مۇھىتنى ياخشىلاشقا تەڭ كۆڭۈل بۆلدۇق.
</S>
<S ID=59297>
 ئۇزۇنچىغ كەنتى 2015 – يىلى 8 – ئايدا ‹‹ئاپتونوم رايون بويىچە مىللەتلەر ئىتتىپاقلىقى – تەرەققىياتىدىكى ئىلغار كوللېكتىپ›› بولۇپ باھالاندى؛ 2015 – يىلى 10 – ئايدا تۇرالغۇ ۋە شەھەر، يېزا قۇرۇلۇشى مىنىستىرلىقى بۇ كەنتنى ‹‹مەملىكەت بويىچە ئەڭ گۈزەل كەنت›› قىلىپ بېكىتتى.
</S>
<S ID=59298>
ھازىر ئۇزۇنچىغ كەنتى ‹‹ئېكولوگىيەنى قوغداش، ئىقتىسادنى تەرەققىي قىلدۇرۇپ، ئىجتىمائىي ئىناقلىقنى ئىلگىرى سۈرۈش››تىن ئىبارەت تەرەققىيات ئەندىزىسىنى يولغا قويۇپ، مەدەنىيەت، رايون ۋە ئېكولوگىيە ئەۋزەللىكىنى چوڭقۇر قېزىپ، ‹‹يېشىل يېزا ئىگىلىكى، سەيلە – ساياھەت يېزا ئىگىلىكى، ئېكولوگىيەلىك يېزا ئىگىلىكى›› يولىدا مېڭىپ، كەنت قىياپىتىنى يەنىمۇ گۈزەللەشتۈردى.
</S>
<S ID=59299>
 ئۇزۇنچىغ كەنتى پارتىيە باش ياچېيكىسىنىڭ شۇجىسى، كەنت ئاھالە كومىتېتىنىڭ مۇدىرى قۇۋانجان ئابدۇكېرىم مۇنداق دېدى: نامراتلارنى يۆلەش – ئېچىش سىياسىتىنىڭ تۈرتكىسىدە ئاۋامنىڭ تۇرمۇشى ياخشىلاندى.
</S>
<S ID=59300>
يول ۋە توك راۋانلاشقاندىن كېيىن كەنتكە كېلىدىغان ساياھەتچىلەر كۆپەيدى.
</S>
<S ID=59301>
بۇلتۇر كەنت ئاھالىلىرىنىڭ كىشى بېشى ساپ كىرىمى 13 مىڭ يۈەندىن ئاشتى.
</S>
<S ID=59302>
بۇ يىلمۇ دېھقان – چارۋىچىلارنىڭ ساياھەتچىلىكتىن قىلغان كىرىمىنى 1000 يۈەندىن كۆپرەك ئاشۇرۇشنى پىلانلىدۇق.
</S>
<S ID=59303>
‏
</S>
</TEXT>
/BODY
/DOC