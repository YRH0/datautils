<DOC>
<DOCID>TIANSHAN.518382</DOCID>
<HEADER>
<CLASS>شىنجاڭ</CLASS>
<DATE>2016-04-19 12:52:06</DATE>
</HEADER>
<BODY>
<HEADLINE>
<S ID=25724>
جەنۇبىي شىنجاڭ ئاياللىرىنى ئېلېكتىرونلۇق سودا كەسپى بىلەن تەربىيەلەش كۇرسى ئاياغلاشتى
</S>
</HEADLINE>
<TEXT>
<S ID=25725>
    ئاينۇر ئابلىمىت خەۋەر قىلىدۇ: مەملىكەتلىك ئاياللار بىرلەشمىسى ئىقتىسادىي جەھەتتىن قوللىغان، ئاپتونوم رايونلۇق ئاياللار بىرلەشمىسى ئۇيۇشتۇرغان، جەنۇبىي شىنجاڭدىكى ئاياللارنى ئېلېكتىرونلۇق سودا كەسپى بويىچە تەربىيەلەش كۇرسى 15 - ئاپرېل ئاياغلاشتى. بەش كۈن داۋاملاشقان بۇ كۇرسقا جەنۇبىي شىنجاڭدىكى ئۈچ ۋىلايەت، بىر ئوبلاستتىن كەلگەن 45 ئايال قاتناشتى.
</S>
<S ID=25726>
　　ئاپتونوم رايونلۇق ئاياللار بىرلەشمىسى تەرەققىيات بۆلۈمىنىڭ مۇئاۋىن باشلىقى ماھىرە ھاشىم مۇنداق دېدى: بۇلتۇر بىز تور سودىسى كەسپى بويىچە ئۈچ قارار كۇرس ئېچىپ، 95 كۇرسانتنى تەربىيەلىگەن ھەم بۇلارنىڭ ئارىسىدىن 35 كۇرسانتنى تاللاپ ئىچكىرى ئۆلكىلەرگە تەجرىبە ئۆگىنىشكە ئەۋەتكەنىدۇق.
</S>
<S ID=25727>
نەتىجىدە، بۇلتۇر بۇ كۇرسانتلار ئارىسىدىكى 50 نەچچە كۇرسانت تور سودىسىنى باشلاپ، ئەمەلىي ئۈنۈمگە ئېرىشتى. بۇ يىل ئۆتكەن يىللىق تەجرىبىلەرنى يەكۈنلەش ئاساسىدا، تور دۇكىنىنى قانداق ئېچىش، سودىنى قانداق كېڭەيتىش، تور دۇكىنىنى قانداق بېزەش، توردا قانداق مەشغۇلات قىلىش ۋە دۆلەتنىڭ ئېلېكتىرونلۇق سودىغا قاراتقان ئېتىبار سىياسەتلىرى قاتارلىق مەزمۇنلار بويىچە بۇ كۇرسنى ئۇيۇشتۇردۇق.
</S>
<S ID=25728>
　　كېرىيە ناھىيەسىدىن كەلگەن كۇرسانت مېھرىگۈل مەتتۇرسۇن مۇنداق دېدى: مەن بۇلتۇر ئالىي مەكتەپنى پۈتكۈزۈپ ئائىلە ئىگىلىكىمىز بولغان خوتەن «ئەسلىمە» كىيىم - كېچەك زاۋۇتىغا ئىشقا چۈشكەندىن كېيىن، مەھسۇلاتلىرىمىزنى تور دۇكانلىرىدىمۇ سېتىشنى ئويلاپ، «تاۋباۋ» تورىدا بىر دۇكان ئاچقانىدىم، لېكىن تور دۇكىنىنى قانداق تونۇتۇش، قانداق كېڭەيتىش دېگەندەك بىلىملەرنى بىلمىگەچكە، ھازىرغىچە توردا بىرەر قېتىم مال سېتىپ باقمىغانىدىم، بۇ كۇرستا بېيجىڭدىن كەلگەن مۇتەخەسسىسلەرنىڭ دەرسلىرىنى ئاڭلاپ ۋە ئەمەلىي مەشغۇلات قىلىپ، تور دۇكىنىغا بولغان تونۇشۇم چوڭقۇرلاشتى، يۇرتۇمغا قايتقاندىن كېيىن، زاۋۇتىمىزدىكى 127 خىزمەتچىنى تور سودىسىنىڭ قانداق بولىدىغانلىقىدىن خەۋەردار قىلىمەن.
</S>
</TEXT>
/BODY
/DOC