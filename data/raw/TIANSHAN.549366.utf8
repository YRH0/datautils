<DOC>
<DOCID>TIANSHAN.549366</DOCID>
<HEADER>
<CLASS>ئۈرۈمچى</CLASS>
<DATE>2016-09-13 12:25:23</DATE>
</HEADER>
<BODY>
<HEADLINE>
<S ID=48538>
چېھىرلەردە تەبەسسۇم، قەلبلەردە ھارارەت
</S>
</HEADLINE>
<TEXT>
<S ID=48539>
 بايرام ھارپىسىدا ئۈرۈمچى بازارلىرىدا كۆرگەن، ئاڭلىغانلىرىم
</S>
<S ID=48540>
لى لىن
</S>
<S ID=48541>
    11 – سېنتەبىر، ئۈرۈمچى شەھەر رايونىنىڭ ئاساسىي يول لىنىيەسىگە چوڭ قىزىل پانۇسلار ئېسىلغان بولۇپ، قەد كۆتۈرۈپ تۇرغان سودا سارايلىرىنىڭ پىشايۋانلىرىدا بەش يۇلتۇزلۇق قىزىل بايراقلار جەۋلان قىلماقتا ئىدى.
</S>
<S ID=48542>
    مەن دۆڭكۆۋرۈك ۋە شىنجاڭ خەلقئارا چوڭ بازارغا باردىم، بۇ يەر قاينام – تاشقىنلىققا تولغان، ئادەم كۆپ بولۇپ، شادىيانە ناغرا – سۇناي ئاۋازى توختىماي ياڭراۋاتاتتى، تۈرلۈك پىشۇرۇقلارنىڭ مەززىلىك پۇرىقى ھەممە جاينى قاپلىغانىدى.
</S>
<S ID=48543>
    چۈشتىن بۇرۇن ئۈرۈمچى ۋاقتى سائەت 00:9 دا، مەن دۆڭكۆۋرۈكتىكى ‹‹كەررېفور›› تاللا بازىرىغا كەلدىم، تاللا بازىرى مىلىچمال بۆلۈمىنىڭ مەسئۇلى خەن چۈەنشى مۇنداق دېدى: تاللا بازىرىمىزدا زاپاس مال يېتەرلىك، 17 – سېنتەبىرگىچە سېتىشنى تېزلىتىش پائالىيىتى قىلىمىز، يەنە قۇربان ھېيتلىق ۋە تاۋۇز چاغىنىلىق مەخسۇس پوكەي تەسىس قىلدۇق.
</S>
<S ID=48544>
پىشۇرۇق رايونىدا خادىملار تاۋاقلارغا ئەپچىل ئورالغان ساڭزىلارنى مال جازىسىغا رەتلىك تىزىۋاتاتتى، خېرىدار بەختىگۈل ئەڭ چوڭ ئورالغان بىر تاۋاق ساڭزىنى تاللاپ مال سېتىۋېلىش ھارۋىسىغا سالدى.
</S>
<S ID=48545>
ھېيتلىق مېۋە – چىۋە، كۆكتات، ساڭزىلارنىڭ ھەممىسىنى مۇشۇ جايدىن تاللاپ سېتىۋالدىم، دېدى بەختىگۈل.
</S>
<S ID=48546>
    تاللا بازىرىنىڭ ئىشىك ئالدىدىكى سوغۇق ئىچىملىك يايما ئورنىدا قېتىق، شىرنە، قايماق ۋە مۇز پارچىسىنى ئارىلاشتۇرۇپ ياسالغان دوغاپ كىشىنى ئالاھىدە جەلپ قىلاتتى.
</S>
<S ID=48547>
قەشقەردىن كەلگەن يايمىچى ئالىم مۇنداق دېدى: بۇ بىر نەچچە كۈندە ساياھەتچىلەر كۆپ، تاللا بازىرىدىن نەرسە سېتىۋېلىشقا كەلگەنلەرمۇ كۆپ، سودا ناھايىتى ياخشى بولۇۋاتىدۇ.
</S>
<S ID=48548>
ھېيت مەزگىلىدە داۋاملىق تىجارەت قىلىمەن.
</S>
<S ID=48549>
    كونسۇل كوچىسىغا جايلاشقان ‹‹ئارمان›› تاللا بازىرى قويۇق بايرام كەيپىياتىغا چۆمگەن بولۇپ، خېرىدارلارنىڭ ھەممىسى چوڭ – كىچىك يالتىراق خالتىلارنى كۆتۈرۈپ، مەمنۇنلۇق بىلەن قايتىۋاتاتتى.
</S>
<S ID=48550>
دۇكان مەسئۇلى گۈلپىيە ئەخمەت مۇنداق دېدى: بۇ بىر نەچچە كۈندە بىز ئىسمېنا قوشۇپ ئىشلەۋاتىمىز، پىشۇرۇقلارنى ھەر كۈنى يېڭى پىشۇرۇپ سېتىۋاتىمىز، تەمىنلەش ئېھتىياجنى قامدىيالمايۋاتىدۇ، تىجارەت ۋاقتىنى ئۈرۈمچى ۋاقتى كەچ سائەت 30:10غىچە ئۇزارتتۇق، كۈنلۈك خېرىدار 10 مىڭ ئادەم(قېتىم)غا يەتتى.
</S>
<S ID=48551>
    دۆڭكۆۋرۈك بازىرىنىڭ 1 – قەۋىتىدىكى قۇرۇق يەل – يېمىش دۇكىنىدا، دۇكان خوجايىنى ئابدۇل قۇرۇق يەل – يېمىشلەرنى كۆڭۈل قويۇپ رەتلەپ، خېرىدارلارنىڭ قەدەم تەشرىپ قىلىشىنى ساقلاۋاتاتتى.
</S>
<S ID=48552>
ئابدۇل كۈلۈپ تۇرۇپ مۇنداق دېدى: بۇ يىل ساياھەتچىلەر كۆپ، قۇرۇق مېۋىلەرنىڭ باھاسى چۈشتى، ئۆرۈك قېقىنىڭ ھەر كىلوگىرامى 35 يۈەن، ياخشى سېتىلىۋاتىدۇ.
</S>
<S ID=48553>
ئەتە يەنە يېرىم كۈن تىجارەت قىلىمەن، ساياھەتچىلەرنىڭ ئېھتىياجىنى قاندۇرۇش كېرەك.
</S>
<S ID=48554>
تىجارەت باشلاپ ئىككى سائەتتە، دۇكان خوجايىنى ئامىنە ھاجى بىر توپ ساياھەتچىگە 70 يىپەك ياغلىق ساتتى.
</S>
<S ID=48555>
بۇ ساياھەتچىلەر خېيلۇڭجياڭ ئۆلكىسىدىن كەلگەن بولۇپ، شىنجاڭنىڭ ئۆزگىچە يىپەك ياغلىقلىرىغا بەك قىزىقتى، ھەر بىرەيلەن تۆت، بەشتىن سېتىۋالدى.
</S>
<S ID=48556>
    -ئىچكىرى ئۆلكىدىكى دوستلارنىڭ كۆپرەك كېلىشىنى ئۈمىد قىلىمەن،- دېدى خۇشاللىقى ئىچىگە پاتمىغان ئامىنە ھاجى.
</S>
<S ID=48557>

</S>
</TEXT>
/BODY
/DOC