<DOC>
<DOCID>TIANSHAN.546557</DOCID>
<HEADER>
<CLASS>شىنجاڭ</CLASS>
<DATE>2016-09-02 13:10:34</DATE>
</HEADER>
<BODY>
<HEADLINE>
<S ID=46055>
ئاممىۋى تەنتەربىيە قىزىپ كەتتى
</S>
</HEADLINE>
<TEXT>
<S ID=46056>
جيا چۈنشيا
</S>
<S ID=46057>
    مەمۇرىي كەنتلەردە ئاممىۋى تەنتەربىيە ئەسلىھەلىرىنىڭ قاپلىنىش نىسبىتى ئومۇميۈزلۈك ئاشتى.
</S>
<S ID=46058>
ئاممىۋى تەنتەربىيە پائالىيەتلىرىنىڭ مەزمۇنى مول، سەر خىل بولۇپ، ئىجتىمائىي تەنتەربىيە يېتەكچىلىرى قوشۇنى قۇرۇلۇشى ئۈزلۈكسىز كۈچەيدى...
</S>
<S ID=46059>
يېقىنقى يىللاردىن بۇيان ئىقتىساد بىلەن جەمئىيەتنىڭ مۇقىم تەرەققىي قىلىشىغا ئەگىشىپ، تەڭرىتاغنىڭ جەنۇب – شىمالىدا ئاممىۋى تەنتەربىيە ئىشلىرى چېچەكلەپ مېۋە بەردى.
</S>
<S ID=46060>
تەنتەربىيە ھەرىكىتى مۇسابىقە مەيدانىدىكى كۆرۈنۈشلا ئەمەس، بەلكى يېزا – بازارلارنىڭ ھەممىلا يېرىدە ئۇچراتقىلى بولىدىغان تۇرمۇش ھادىسىسىگە ئايلاندى.
</S>
<S ID=46061>
   تەنتەربىيە ئەسلىھەلىرى شەھەر، يېزىلارنى قاپلىدى
</S>
<S ID=46062>
    ئاپتونوم رايونىمىزدا خەلق تۇرمۇشى قۇرۇلۇشىنى يولغا قويۇش سالمىقىنىڭ ئۈزلۈكسىز زورىيىشىغا ئەگىشىپ، شەھەرلەردىن يېزا – كەنتلەرگىچە شىنجاڭنىڭ تەنتەربىيە مەيدان، سارايلىرى ۋە تەنتەربىيە ئەسلىھەلىرى بارغانسېرى كۆپەيدى، تەنھەرىكەت پائالىيەتلىرىگە قاتنىشىدىغان كىشىلەرمۇ كۆپەيدى.
</S>
<S ID=46063>
    مەركەز ۋە ئاپتونوم رايون جەنۇبىي شىنجاڭ رايونىدىكى ئاممىنى تەنتەربىيە ھەرىكىتىنىڭ خۇشاللىقىدىن بەھىرلەندۈرۈش ئۈچۈن زور مەبلەغ سالدى.
</S>
<S ID=46064>
2014 – يىلىنىڭ ئاخىرى دۆلەتلىك تەنتەربىيە باش ئىدارىسىنىڭ 125 مىليون يۈەن ئاجرىتىشى، ئاپتونوم رايون مالىيەدىن 32 مىليون 900 مىڭ يۈەن يۈرۈشتۈرۈشى بىلەن جەنۇبىي شىنجاڭدىكى ئۈچ ۋىلايەت، بىر ئوبلاستتىكى 3158 مەمۇرىي كەنتتە ‹‹دېھقان – چارۋىچىلارنىڭ تەنتەربىيە ساغلاملىق قۇرۇلۇشى›› باشلاندى.
</S>
<S ID=46065>
ھازىر ئاپتونوم رايوندىكى مەمۇرىي كەنتلەردە ‹‹دېھقان – چارۋىچىلارنىڭ تەنتەربىيە ساغلاملىق قۇرۇلۇشى››نىڭ ئومۇميۈزلۈك قاپلىنىشى ئەمەلگە ئاشۇرۇلۇپ، مەملىكەت بويىچە تەنتەربىيە ئەسلىھەلىرى ئومۇميۈزلۈك قاپلانغان ئىككى ئۆلكە، شەھەرنىڭ بىرى بولۇپ قالدى.
</S>
<S ID=46066>
    مارالبېشى ناھىيەسى ئالاغىر يېزىسى چىغانبۇلاق كەنتىدىكى ئەمەرجان سەمەت بۇ قۇرۇلۇشتىن بىۋاسىتە مەنپەئەتلەنگۈچى بولۇپ، كەنتنىڭ ۋاسكېتبول مەيدانى تىلغا ئېلىنسا ئۇ پەخىرلەنگەن ھالدا: كەنتىمىزنىڭ ۋاسكېتبول مەيدانى ھەممىدىن ئېسىل، 2014 – يىلى بۇ ۋاسكېتبول مەيدانى پۈتكەندىن كېيىن، كەنتتىكى ياشلار كۈندە دېگۈدەك بۇ يەرگە كېلىپ توپ ئوينايدىغان بولدۇق، دېدى.
</S>
<S ID=46067>
    ئاپتونوم رايونلۇق تەنتەربىيە ئىدارىسىدىن ئىگىلىشىمىزچە، ھازىر ئاپتونوم رايونىمىزدا تۈرلۈك تەنتەربىيە مەيدانلىرىدىن 26 مىڭ 207 سى بار بولۇپ، كىشى بېشىغا توغرا كېلىدىغان مەيدان كۆلىمى 1.6 كىۋادرات مېتىردىن ئاشىدىكەن، ناھىيە دەرىجىلىك ئومۇمىي خەلق ساغلاملىق پائالىيەت مەركىزىنىڭ قاپلىنىش نىسبىتى %90 كە يېتىدىكەن، 165 يېزا – بازارغا ‹‹دېھقانلار تەنتەربىيە ساغلاملىق قۇرۇلۇشى››، 35 مەھەللىگە ‹‹كۆپ ئىقتىدارلىق تەنتەربىيە مەيدانى›› قۇرۇلۇپ، مەھەللە تەنتەربىيە كۇلۇبىدىن 17 سىگە، تەنتەربىيە باغچە قۇرۇلۇشىدىن 12 سىگە مەبلەغ جەھەتتىن ياردەم بېرىلىپتۇ، بۇنىڭدىن باشقا چېنىقىش يولىدىن 29 ى ياسىلىپ، 3000 نەچچە يۈرۈش چېنىقىش ئۈسكۈنىسى ئورنىتىلىپتۇ.
</S>
<S ID=46068>
    ئاپتونوم رايونلۇق تەنتەربىيە ئىدارىسى ئاممىۋى تەنتەربىيە باشقارمىسىنىڭ باشلىقى ئابدۇكېرەم روزى مۇنداق دېدى: ئاپتونوم رايونىمىزنىڭ تەنتەربىيە ئىشلىرى ئەڭ ياخشى پەيتنى كۈتۈۋالدى.
</S>
<S ID=46069>
تەنتەربىيە ئەسلىھەلىرى پۇقرالارنىڭ يېنىغىلا ئورۇنلاشتۇرۇلدى. بۇنىڭ بىلەن كىشىلەر ئۆيىنىڭ ئالدىدىلا چېنىقالايدىغان بولدى.
</S>
<S ID=46070>
ئاپتونوم رايونىمىز دەسلەپكى قەدەمدە ئاممىۋى تەنتەربىيە مول مەزمۇنلۇق بولۇش، ياش – ئۆسمۈرلەر تەنتەربىيەسى جۇش ئۇرۇپ راۋاجلىنىش، ئىشچى – خىزمەتچىلەر تەنتەربىيە ئەۋزەللىكى گەۋدىلىنىش، يېزا تەنتەربىيەسى جانلىنىش، ياشانغانلار تەنتەربىيەسى كەڭ دائىرىلىك بولۇش، ئاز سانلىق مىللەتلەر تەنتەربىيە ئالاھىدىلىكى گەۋدىلىنىش، مېيىپلەر تەنتەربىيەسىنىڭ سەۋىيەسى ئۈزلۈكسىز ئۆسۈشتىن ئىبارەت ياخشى ۋەزىيەت يارىتىلدى.
</S>
<S ID=46071>
    مول مەزمۇنلۇق مۇسابىقە پائالىيىتى
</S>
<S ID=46072>
    ئاپتونوم رايونلۇق تەنتەربىيە ئىدارىسى ئۇيۇشتۇرغان 2016 – يىللىق ئاپتونوم رايوننىڭ ‹‹ئومۇمىي خەلق ساغلاملىقىنى ئىلگىرى سۈرۈش، بىر نىيەتتە مەن چېمپىيون، دېگەن جۇڭگو ئارزۇسىنى ئەمەلگە ئاشۇرۇش›› ئومۇمىي خەلق ساغلاملىق كۈنى پائالىيىتىنىڭ ئېچىلىش مۇراسىمى 8 – ئاۋغۇست ئۈرۈمچى شەھىرىنىڭ تەنتەربىيە باغچىسىدا ئۆتكۈزۈلۈپ، ساغلاملىق يەل گۇمپىسى ئويۇنى، ساغلاملىق بەلدۇمباق ئويۇنى، بالىلار لاتىن ئۇسسۇلى...
</S>
<S ID=46073>
قاتارلىق مول مەزمۇنلۇق پائالىيەتلەر ئومۇمىي خەلق ساغلاملىق پائالىيىتىنى جانلاندۇردى.
</S>
<S ID=46074>
    ئەمەلىيەتتە ئومۇمىي خەلق ساغلاملىق دولقۇنى كۆتۈرۈلۈشتىن بۇرۇن، ئاپتونوم رايوندىكى ھەرقايسى ئورگان، زاۋۇت – كارخانىلاردىكى رادىيو گىمناستىكىسى ئوينايدىغان كىشىلەر %90 – %70 كە يەتكەن.
</S>
<S ID=46075>
بېيجىڭ ئولىمپىك تەنھەرىكەت مۇسابىقىسىدىن كېيىن، ھەر يىلى 8 – ئاۋغۇست ‹‹ئومۇمىي خەلق ساغلاملىق كۈنى›› قىلىپ بېكىتىلدى.
</S>
<S ID=46076>
ئاپتونوم رايوندىكى ھەرقايسى ۋىلايەت، ئوبلاست، ناھىيە، شەھەرلەر ھەر يىلى مول مەزمۇنلۇق تەنتەربىيە مۇسابىقىلىرى ۋە تەنتەربىيە پائالىيەتلىرىنى ئۆتكۈزدى.
</S>
<S ID=46077>
    شىنجاڭلىقلارغا نىسبەتەن مارافونچە يۈگۈرۈش بىر خىل ناتونۇش ھەرىكەت ۋە چىققىلى بولمايدىغان چوققا ھېسابلىناتتى، ئەمما يېقىنقى نەچچە يىلدىن بۇيان، تۇرپان ئايدىڭكۆل مارافونچە يۈگۈرۈش مۇسابىقىسى، سايرام كۆلى مارافونچە يۈگۈرۈش مۇسابىقىسى، ئۈرۈمچى يۇقىرىقى تاغ مارافونچە يۈگۈرۈش مۇسابىقىسى قاتارلىق مۇسابىقىلەر ئۆتكۈزۈلدى.
</S>
<S ID=46078>
    پىۋا شەھىرى شىخۇدا 25 – ئىيۇل مارافونچە يۈگۈرۈش مۇسابىقىسى ئۆتكۈزۈلدى. شىخۇ شەھىرىدىن 4000 دىن ئارتۇق كىشى مۇسابىقىگە قاتنىشىشقا تىزىملاتتى، ئاپتونوم رايوننىڭ باشقا جايلىرىدىن 1000 نەچچە كىشى مۇسابىقىگە قاتناشتى.
</S>
<S ID=46079>
بۇ مۇسابىقە شىنجاڭ تارىخىدىكى پۈتۈن مەيدان ۋە يېرىم مەيدان مارافونچە يۈگۈرۈش مۇسابىقىسىگە قاتناشقانلارنىڭ سانى ئەڭ كۆپ بولغان بىر نۆۋەتلىك مۇسابىقە بولۇپ قالدى.
</S>
<S ID=46080>
    ئاپتونوم رايونىمىز ئاممىۋى تەنتەربىيە تەرەققىياتىغا تۈرتكە بولۇش ئۈچۈن، 2015 – يىلى تۇنجى قېتىم ‹‹ئاممىۋى تەنتەربىيەنىڭ سەككىز چوڭ يۈرۈشلۈك مۇسابىقىسى››نى ئۆتكۈزدى، مۇسابىقىدە ۋاسكېتبول، پۇتبول، پەي توپ، ۋالىبول مۇسابىقىلىرى ئۆتكۈزۈلگەندىن باشقا يەنە ئاز سانلىق مىللەتلەرنىڭ مىللىيچە ئالاھىدىلىككە ئىگە چېلىشىش، چەۋەندازلىق مۇسابىقىلىرى ھەم خەلقئارا شاھمات مۇسابىقىسى، ئايروپىلان مودېلى (ياشلار – ئۆسمۈرلەرنىڭ) مۇسابىقىسى قاتارلىقلار ئۆتكۈزۈلۈپ، ئاممىۋى تەنتەربىيە تەڭرىتاغنىڭ جەنۇب – شىمالىدا قانات يايدۇرۇلدى.
</S>
<S ID=46081>
    ھېيت – بايرام كۈنلىرى ئومۇمىي خەلق ساغلاملىق مۇسابىقىسى ئۆتكۈزۈش دائىملىق ئىشقا ئايلاندى.
</S>
<S ID=46082>
1100 مەكتەپ، 80 مىڭدىن ئارتۇق ياش – ئۆسمۈر بىرلەشمە پۇتبول مۇسابىقىسى، مەكتەپ پۇتبول مۇسابىقىسى ھەم ‹‹تەڭرىتاغدا قىش›› ناملىق قار – مۇز پائالىيىتىگە قاتناشتى.
</S>
<S ID=46083>
ئاپتونوم رايون بويىچە ئىجتىمائىي تەنتەربىيە يېتەكچىسى 30 مىڭغا يەتتى.
</S>
<S ID=46084>
    ئومۇمىي خەلقنىڭ ساغلاملىق قىزغىنلىقى كۆتۈرۈلدى
</S>
<S ID=46085>
    30 – ئاۋغۇست ئۈرۈمچى داۋانچىڭ رايونى دۇڭگۇ يېزىسىدىكى پىيادىلەر يولىدا كىشىلەر دەرەخلىك، چۆپلۈك، كىچىك ئېرىقلارنى بويلاپ خۇشال – خۇرام ئايلىنىپ، رەسىمگە چۈشۈۋاتاتتى.
</S>
<S ID=46086>
2014 – يىلى 40 مىليون يۈەندىن ئارتۇق مەبلەغ سېلىنغان ئومۇمىي ئۇزۇنلۇقى ئون كىلومېتىر كېلىدىغان پىيادىلەر يولى پۈتۈپ، جەمئىيەتكە ھەقسىز ئېچىۋېتىلدى.
</S>
<S ID=46087>
    ھاياتلىق ھەرىكەتتە. ئاپتونوم رايونىمىزدا ئومۇمىي خەلق ساغلاملىق پائالىيىتى كوللېكتىپ تەشكىللەش باسقۇچىدىن ئاڭلىق، ئىختىيارىي قاتنىشىش باسقۇچىغا تەرەققىي قىلدى، مەيلى شەھەر ياكى يېزىلار بولسۇن، ھەرقايسى ياش باسقۇچىدىكى كىشىلەر ئۆزىگە ماس كېلىدىغان ئۇسۇلدا چېنىقتى.
</S>
<S ID=46088>
    قاراماي شەھىرىدە يىل بويى تەنتەربىيە پائالىيىتىگە قاتنىشىدىغان كىشىلەر شەھەر نوپۇسىنىڭ يېرىمىنى ئىگىلەيدۇ.
</S>
<S ID=46089>
نېفىت بىلەن بەرپا قىلىنغان، نېفىت بىلەن گۈللەنگەن بۇ شەھەر ئاممىۋى تەنتەربىيەنىڭ جۇش ئۇرۇپ راۋاجلىنىشى بىلەن چەكسىز ھاياتىي كۈچكە تولدى.
</S>
<S ID=46090>
    ئاتۇشتا ياشانغانلاردىن تارتىپ بالىلارغىچە پۇتبول قىزغىنلىقى ناھايىتى كۈچلۈك.
</S>
<S ID=46091>
ئىستاتىستىكا قىلىنىشىچە، ئاتۇش شەھىرىدىكى پۇتبول نوپۇسى (پۇتبول ئويناشنى بىلىدىغان، پۇتبول بىلىملىرىدىن خەۋەردار نوپۇس) %30 كە يېتىدىكەن.
</S>
<S ID=46092>
ھازىر ئاتۇش شەھىرىدىكى 90 نەچچە ئوتتۇرا – باشلانغۇچ مەكتەپنىڭ% 90 تىن كۆپرەكىنىڭ پۇتبول كوماندىسى بار ئىكەن.
</S>
<S ID=46093>
    قابا ناھىيەسى گەرچە چېگرا ناھىيە بولسىمۇ، ئاممىنىڭ تەنتەربىيە ھەرىكىتىگە قاتنىشىش قىزغىنلىقى داۋاملىق ئاشماقتا.
</S>
<S ID=46094>
كۈندە ئىشتىن چۈشكەندە ياشلار – ئۆسمۈرلەر سارىيى ھەم مەھەللە پائالىيەت ئۆيلىرى بەدەن چېنىقتۇرغىلى كەلگەن كىشىلەر بىلەن لىق تولىدۇ، قابا ناھىيەسىنىڭ شەھەرلىك غەربىي يول ئېغىزىدىن ئاق قىيىن ئورمانلىقى مەنزىرىلىك رايونىغىچە بولغان پىيادە مېڭىش يولى يەرلىك كىشىلەر ۋە ساياھەتچىلەرنى جەلپ قىلىدۇ.
</S>
<S ID=46095>
    ھازىر ھەر مىللەت ئاممىسى خاتىرجەم تىرىكچىلىك قىلىۋاتىدۇ، ئۇلار بوش ۋاقىتلىرىدا ئاممىۋى تەنتەربىيە ھەرىكەتلىرى بىلەن شۇغۇللىنىدۇ، باغچە، مەيدان، تەنتەربىيە سارىيى قاتارلىق جايلاردا ساغلاملىق ھەۋەسكارلىرىنى كۆرگىلى بولىدۇ.
</S>
<S ID=46096>
نۇرغۇن ياشلار يان تېلېفونىغا ھەرىكەت قىلىش دېتالىنى چۈشۈرۈۋالغان بولۇپ، ئۇلار ئارىسىدا ھەرىكەتتىن كېيىن كىمنىڭ كۆپ ماڭغانلىقى ۋە كىمنىڭ كۆپ ئېنېرگىيەنى سەرپ قىلغانلىقىنى سېلىشتۇرۇش مودا بولدى...
</S>
</TEXT>
/BODY
/DOC