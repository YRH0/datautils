<DOC>
<DOCID>TIANSHAN.544328</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-26 11:13:06</DATE>
</HEADER>
<BODY>
<HEADLINE>
<S ID=43425>
ئىتتىپاقلىق گۈللىرى ئېچىلدى، خۇش پۇراقلار چېچىلدى (1)
</S>
</HEADLINE>
<TEXT>
<S ID=43426>
پاتىمە ئەيسا، مۇيەسسەر ئاباھامىت
</S>
<S ID=43427>
   بۇ يىل ئاپتونوم رايونىمىزدا يولغا قويۇلغىنىغا 33 يىل بولغان ‹‹مىللەتلەر ئىتتىپاقلىقى – تەرەققىياتى تەربىيە ئېيى›› پائالىيىتىنىڭ دەرىجىسى ‹‹مىللەتلەر ئىتتىپاقلىقى – تەرەققىياتى يىلى›› پائالىيىتىگە ئۆزگەرتىلىپ، ئاپتونوم رايونىمىزدىكى ھەر مىللەت خەلقىنىڭ مىللەتلەر ئىتتىپاقلىقىنى كۈچەيتىش، گۈزەل يۇرت – ماكان قۇرۇش ئىشەنچى ۋە غەيرىتى ئۇرغۇتۇلدى.
</S>
<S ID=43428>
ئاقتۇ ناھىيەسى بۇ يىل 19 – مايدا ‹‹مىللەتلەر ئىتتىپاقلىقى – تەرەققىياتى يىلى›› سەپەرۋەرلىك يىغىنى ئېچىپ، ناھىيەنىڭ مىللەتلەر ئىتتىپاقلىقى – تەرەققىياتى خىزمىتىنى ئومۇميۈزلۈك ئورۇنلاشتۇردى.
</S>
<S ID=43429>
ئىيۇلدا بىز ئاقتۇ ناھىيەلىك ‹‹مىللەتلەر ئىتتىپاقلىقى – تەرەققىياتى يىلى›› پائالىيىتىگە رەھبەرلىك قىلىش گۇرۇپپىسى ئىشخانىسىدىكى جاۋ شىنپىڭنىڭ يول باشلىشى بىلەن بەش يېزا ۋە ناھىيە بازىرىدىكى مەھەللىلەرنى ئايلىنىپ، مىللەتلەر ئارىلىشىپ ئولتۇراقلاشقان ‹‹ئىناق مەھەللىسى››دىكىلەرنىڭ بىر ئائىلە كىشىلىرىدەك ئىناق ئۆتۈۋاتقانلىقى، قاراكېچىك يېزىسىنىڭ توپائېرىق كەنتىدىكى موللاق ھوشۇر ئائىلىسىدىكىلەر بىلەن قەشقەر كوناشەھەر ناھىيەسىدىكى چېن مېيشىن ئائىلىسىدىكىلەرنىڭ جاپا – مۇشەققەتلىك كۈنلەردە سىناقتىن ئۆتكەن، ئۈچ ئەۋلادقا ئۇلاشقان سەمىمىي دوستلۇقى، ئاقتۇ بازىرى قايچا ئېرىق كەنتىدىكى غېنىجان بىلەن سىچۈەنلىك چى گاڭنىڭ ‹‹ئاقتۇ ناھىيە كۈسەن دەريا ئائىلە باقمىچىلىق ھەمكارلىق كوپىراتىپى››دىكى ھەر مىللەت ئەزالارنى بېيىش يولىغا باشلىغانلىقى، مۇجى يېزىسىدىكى جۇ جۈننىڭ ‹‹مېھىر – مۇھەببەت يەتكۈزۈش ئائىلىسى›› پاراۋانلىق جەمئىيىتى قۇرۇپ، ھەر مىللەت چارۋىچىلارغا ياردەم بەرگەنلىكى قاتارلىق مىللەتلەر ئىتتىپاقلىقى ھەققىدىكى تەسىرلىك ھېكايىلەرگە شاھىت بولدۇق.
</S>
<S ID=43430>
   ‹‹ئىناق مەھەللىسى››دىكى ئىناق قوشنىلار
</S>
<S ID=43431>
   ئاقتۇ ناھىيەسىنىڭ ناھىيە بازىرىدىكى مۇزتاغ يولى ئاھالە كومىتېتى تەۋەسىدىكى ‹‹ئىناق مەھەللىسى›› ناھىيە بويىچە كۆلىمى ئەڭ چوڭ، كۆكەرتىلىشى ئەڭ ياخشى، ئۇيغۇر، خەنزۇ، قىرغىز، تاجىك، خۇيزۇ قاتارلىق سەككىز مىللەتتىن بولغان 1989 ئائىلە، 5400 نوپۇس ئولتۇراقلاشقان مەھەللە ئىكەن، بۇ مەھەللىدە ھەر مىللەت خەلقى بىر ئائىلە كىشىلىرىدەك ئىناق ياشايدىكەن.
</S>
<S ID=43432>
   9 – ئىيۇل چۈشتىن بۇرۇن بىز ‹‹ئىناق مەھەللىسى››نىڭ دەرۋازىسىدىن كىرگىنىمىزدە، مەيداندا ھەر مىللەت بالىلىرى پۇتبول تېپىۋاتقان ئىكەن.
</S>
<S ID=43433>
بالىلارنىڭ دېيىشىچە، مەھەللىدىكى ھەر مىللەت ئوغۇللار كۈندە يىغىلىپ توپ تېپىدىكەن، قىزلار ياغلىق تاشلاش، مېھماندارچىلىق قاتارلىق ئويۇنلارنى ئوينايدىكەن.
</S>
<S ID=43434>
ھەر مىللەت بالىلىرى ئۇيغۇر، خەنزۇ، قىرغىز تىللىرىدا راۋان سۆزلىشەلەيدىكەن. نەۋرىسىنى ئوينىتىۋاتقان ئايىمخان ئاچا بىزگە:
</S>
<S ID=43435>
   ــ مەھەللىمىزدە مىللەتلەر ئارىلىشىپ ئولتۇراقلاشقاچقا، بالىلار كىچىكىدىنلا دوست بولۇپ، بىر – بىرىگە مېھىر – مۇھەببەتلىك، بىر – بىرىنىڭ تىلىنى بىلىدىغان، ئۆرپ – ئادەتلىرىنى چۈشىنىدىغان بولۇپ چوڭ بولۇۋاتىدۇ، ــ دېدى.
</S>
<S ID=43436>
   بىز مۇزتاغ يولى ئاھالە كومىتېتىنىڭ مۇدىرى پاتىگۈل سىدىقنىڭ ھەمراھلىقىدا بۇ مەھەللىنى ئايلاندۇق، دەم ئېلىش كۈنى بولغاچقىمىكىن، مەھەللىدە ئادەم كۆپ ئىدى، مەھەللىنىڭ ھەممىلا يېرىدە ھەر مىللەت قوشنىلار سالقىندىغاچ پاراڭلىشىپ ئولتۇراتتى، بەزى بىنالارنىڭ ئالدىدا ئاياللار كۈلكە – چاقچاق بىلەن كەشتە، يوتقان – كۆرپە تىكىۋاتاتتى.
</S>
<S ID=43437>
18 – بىنادا ئولتۇرۇشلۇق ئېگىز بوي، ئاق سېرىق، چاچلىرىنى چىرايلىق تۈگۈۋالغان، سېرىق ئەتلەستىن ياراشتۇرۇپ كۆڭلەك كىيىۋالغان مېھرىنىسا يۈسۈپ بىزگە:
</S>
<S ID=43438>
   ــ ‹‹يىراقتىكى تۇغقاندىن، يېقىندىكى قوشنا ئەلا›› دېگەن بەك توغرا گەپىكەن، بۇ بىنادىكى قوشنىلار تۇغقاندەك ئۆتىمىز، قىرغىز، تاجىك قوشنىلىرىمىز تاغدىن سېرىق ماي، قىمىز، قۇرت ئەكەلسە، ئالدى بىلەن بىزگە سۇنىدۇ، بىز يېزىدىكى باغلىرىمىزدىن مېۋە – چىۋە ئەكەلسەك، ئۇلارغا بېرىمىز، ــ دېدى.
</S>
<S ID=43439>
   2013 – يىلى بۇلۇڭكۆل يېزىسىنىڭ سۇنىڭبېشى كەنتىدىن كۆچۈرۈلگەن چارۋىچى ئوروزقان قىرغىزباي دەسلەپ كۆچۈپ كەلگەندە ئادەم زىچ ئولتۇراقلاشقان بۇ مەھەللىگە، بىنا ئۆيگە كۆنەلمەسلىكىدىن ئەنسىرىگەن ئىكەن، لېكىن ئۇ قوشنىلىرىنىڭ قىزغىن مۇئامىلىسى، مېھرىبانلىقى بىلەن مەھەللىگە تېزلا كۆنۈپ كېتىپتۇ.
</S>
<S ID=43440>
بۇلارنىڭ تىلى، تۇرمۇش ئادىتىدە پەرق بولسىمۇ، ئەمما ئىناقلىققا ئىنتىلىش ئورتاق نىشانىغا ئايلىنىپتۇ.
</S>
<S ID=43441>
   ئىناقلىق بولغاندا گۈللىنىش بولىدۇ، قىيىن ئىش ئاسانلىشىدۇ. بۇ مەھەللىدىكى تاجىك ئايال بىبىيئاغىچا ئىمامبەردىنىڭ ئېيتىشىچە، ئۇنىڭ بالىسى جىددىي ئاغرىپ قېلىپ داۋالىتىشقا پۇل تاپالماي بېشى قاتقاندا، قوشنىسى خې تىڭگۇي پۇل بېرىپ تۇرۇپتۇ.
</S>
<S ID=43442>
ئىككى ياشلىق بالىسى ئۆيگە سولىنىپ قېلىپ، بىبىيئاغىچا نېمە قىلارىنى بىلمەي بېشى قاتقاندا، قوشنىلىرى ئادەم چاقىرىپ ئىشىكنى ئاچقۇزۇپ بېرىپتۇ.
</S>
<S ID=43443>
قوشنىلار ئۆزئارا دائىم تاماق سۇنىشىدىكەن، ھېيتتا كوللېكتىپ ھېيتلىشىدىكەن، توي – تۆكۈن، نەزىر – چىراغلاردا بىر ئائىلە كىشىلىرىدەك ئۆز ئارا ياردەملىشىدىكەن.
</S>
<S ID=43444>
   بۇ مەھەللىدىكىلەر مىللەتلەر ئىتتىپاقلىقىغا دائىر ئىشلارنى ئۆزىدىن، كىچىك ئىشلاردىن باشلاپتۇ.
</S>
<S ID=43445>
يېقىندا ئاقتۇ ناھىيەسى بۇ مەھەللىدە ‹‹ئىناق قوشنىلار›› پائالىيىتى ئۆتكۈزۈپ، بۇ مەھەللىنىڭ قوشنىدارچىلىق تەجرىبىلىرىنى تەشۋىق قىپتۇ.
</S>
<S ID=43446>
   قەلبتىن قەلبكە تۇتاشقان مېھرىبانلىق
</S>
<S ID=43447>
   ئاقتۇ ناھىيەسىنىڭ قاراكېچىك يېزىسى توپائېرىق كەنتىدىكى دېھقان موللاق ھوشۇر ئاكا بىلەن قەشقەر كونا شەھەر ناھىيەسىدىكى قۇرۇلۇش ئىشچىسى چېن مېيشىننىڭ 20 يىلدىن بۇيان ئېغىر كۈنلەردە ھەمدەم بولۇشقان، قەلبتىن قەلبكە تۇتاشقان دوستلۇق ھېكايىسى كەڭ تارقىلىپتۇ.
</S>
<S ID=43448>
77 ياشلىق موللاق ھوشۇر ئاكا دائىم ئىنى ئاغىنىسى چېن مېيشىنغا مەن ئالەمدىن ئۆتسەممۇ، بالىلىرىم بىلەن بولغان دوستلۇقنى ئۈزۈپ قويمىغىن، دەپ تاپىلايدىكەن.
</S>
<S ID=43449>
   قاراكېچىك يېزىسىنىڭ شىمالىي تەرىپى قەشقەر كونا شەھەر ناھىيەسى بىلەن تۇتىشىدۇ.
</S>
<S ID=43450>
20 يىل ئىلگىرى چېن مېيشىن قاراكېچىكتىن قەشقەر كونا شەھەر ناھىيەسىدىكى قۇرۇلۇش ئورۇنلىرىغا تىراكتوردا قۇم توشۇيدىكەن، موللاق ئاكىنىڭ ئۈچ ئوغلى قۇم توشۇيدىغان تىراكتورلارغا قۇم ئۇسۇپ بېرىدىكەن، بىر تىراكتور قۇم ئۇسسا سەككىز يۈەن تاپىدىكەن.
</S>
<S ID=43451>
بىر قېتىم چېن مېيشىننىڭ تىراكتورى دەريادىكى قۇمغا پېتىپ قاپتۇ، موللاق ئاكىنىڭ ئۈچ ئوغلى شېغىل تۆكۈپ، تاختاي قويۇپ تىراكتورنى مىڭ تەسلىكتە قۇمدىن چىقىرىپ رېمونتچى چاقىرىپ، ئوڭشىتىپ بېرىپتۇ.
</S>
<S ID=43452>
بىر قېتىم تۇيۇقسىز بوران چىقىپ كېتىپتۇ، موللاق ئاكا بۇنداق قۇم – بوراندا يول يۈرۈش خەتەرلىك، دەپ چېن مېيشىننى ئۇنىمىغىنىغا قارىماي ئۆيىدە قوندۇرۇپ قاپتۇ.
</S>
<S ID=43453>
كېيىن چېن مېيشىن ھاۋا ياخشى بولمىسىلا موللاق ئاكىنىڭ ئۆيىدە قونۇپ قالىدىغان، ياز كۈنلىرى تاماق يەپ سالقىنلاپ، قىش كۈنلىرى ئىسسىنىپ، قىزىق چاي ئىچىۋېلىپ يولىغا ماڭىدىغان بوپتۇ، ئۇلار بارا – بارا ھېيتتا، چاغاندا ئۆزئارا پەتىلىشىدىغان بوپتۇ، شۇنداق قىلىپ ئۇلار ئوتتۇرىسىدا ئۈزۈلمەس دوستلۇق ئورنىتىلىپتۇ.
</S>
<S ID=43454>
   2006 – يىلى 8 – ئايدا موللاق ئاكا ئورۇن تۇتۇپ يېتىپ قالغاندا، چېن مېيشىن بوۋاينى ناھىيەلىك دوختۇرخانىغا ئاپىرىپ ئوپېراتسىيە قىلدۇرۇپتۇ.
</S>
<S ID=43455>
   دوختۇرلارنىڭ ئېيتىشىچە، جىددىي خاراكتېرلىك سوقۇر ئۈچەي بوپتىمەن، دەرھال ئوپېراتسىيە قىلىنمىسام، ھاياتىمغا خەۋپ يېتىدىكەنتۇق، مېنى چېن مېيشىن قۇتۇلدۇرۇۋالدى، دېدى موللاق ئاكا ئىككى ئائىلە كىشىلىرىنىڭ خاتىرە سۈرەتلىرىنى كۆرسەتكەچ.
</S>
<S ID=43456>
   2007 – يىلى 2 – ئايدا موللاق ئاكىنىڭ ئۈچىيى چاپلىشىپ قېلىپ، قەشقەر ۋىلايەتلىك 1 – خەلق دوختۇرخانىسىغا ئېلىپ كېلىنگەندە، دوختۇرخانا دەرھال ئوپېراتسىيە قىلمىسا بولمايدىغانلىقىنى ئېيتىپتۇ، ئەينى ۋاقىتتا موللاق ئاكىنىڭ يېنىدا ئاران 250 يۈەن پۇل بار ئىكەن، ئۇلار نېمە قىلارىنى بىلمەي بېشى قېتىپ تۇرغاندا، چېن مېيشىن 10 مىڭ يۈەن ئەكىلىپ بېرىپتۇ، موللاق ئاكا دەرھال ئوپېراتسىيە قىلىنىپ، چاپلىشىپ كەتكەن 70 سانتا ئۈچىيى كېسىۋېتىلىپتۇ، موللاق ئاكا شۇ قېتىمدا كېسەلخانىدا 28 كۈن يېتىپ قاپتۇ، چېن مېيشىن كۈندە دېگۈدەك كېلىپ ئۇنىڭ ھالىدىن خەۋەر ئاپتۇ.
</S>
<S ID=43457>
   موللاق ئاكا بىزگە ئۈچ ئوغلىنى ئارقا – ئارقىدىن ئۆيلىگەندە، ئىقتىسادتىن قىينىلىپ، چېن مېيشىندىن پۇل ئېلىپ تۇرغانلىقىنى ئېيتتى.
</S>
<S ID=43458>
بۇلتۇر موللاق ئاكا ئائىلىسىدىكىلەر چېن مېيشىننىڭ ياردىمىدە ئىنەك سېتىۋاپتۇ، ئىنەك بۇ يىل موزايلاپتۇ، شۇنداق قىلىپ ھازىر بۇ ئائىلىدىكىلەر ئاستا – ئاستا بېيىش يولىغا قاراپ مېڭىپتۇ.
</S>
<S ID=43459>
   چېن مېيشىننىڭ تۆت ياشقا كىرگەن ئوغلى كېسەل سەۋەبىدىن تۈگەپ كەتكەندە، موللاق ئاكا بىلەن خوتۇنى تۇردىخان ئاچا دائىم ئۇلارنىڭ ئۆيىگە بېرىپ، ئۇلارغا تەسەللى بېرىپتۇ، پات – پات چېن مېيشىن ئەر – خوتۇننى ئۆيىگە تاماققا چاقىرىپ، قاراكېچىك يېزىسىنىڭ باغلىرىنى ئايلاندۇرۇپتۇ، تۇغقانلىرىنىڭ ئۆيلىرىگە بىللە ئاپىرىپتۇ.
</S>
<S ID=43460>
ھازىر بۇ ئىككى ئائىلىنىڭ نەۋرىلىرىمۇ يېقىن دوستلاردىن بولۇپ قاپتۇ.
</S>
</TEXT>
/BODY
/DOC