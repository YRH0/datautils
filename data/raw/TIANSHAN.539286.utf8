<DOC>
<DOCID>TIANSHAN.539286</DOCID>
<HEADER>
<CLASS>مەملىكەت</CLASS>
<DATE>2016-08-08 12:07:42</DATE>
</HEADER>
<BODY>
<HEADLINE>
<S ID=37886>
كىۋانت سۈنئىي ھەراھى بوشلۇققا چىقتى
</S>
</HEADLINE>
<TEXT>
<S ID=37887>
   جۇڭگو پەنلەر ئاكادېمىيەسى كىۋانت ئىلمى تەجرىبە سۈنئىي ھەمراھى 2016 – يىلى 7 – ئايدا قويۇپ بېرىلدى ھەم يەر يۈزى نۇر كابېل ئۇچۇر – ئالاقە تورىغا ئۇلاندى. بۇ دۇنيادىكى تۇنجى كىۋانت سۈنئىي ھەمراھى بولغاچقا، ئېلىمىز خەلقئارادا سۈنئىي ھەمراھ بىلەن يەر يۈزى ئارىسىدا كىۋانت ئالاقىسىنى ئەمەلگە ئاشۇرغان تۇنجى دۆلەت بولۇپ قالدى.
</S>
<S ID=37888>
سۇنئىي ھەمراھنىڭ ئوربىتىدىكى ئايلىنىشى مۇۋەپپەقىيەتلىك بولغاندىن كېيىن، ئېلىمىز دۇنيادا تۇنجى بولۇپ يەر يۈزى بىلەن سۈنئىي ھەمراھ ئارىسىدىكى كىۋانت ئالاقىسىنى ئەمەلگە ئاشۇرۇپلا قالماي، يەنە يەر يۈزىدىكى نۇر كابېل كىۋانت ئالاقە تورى بىلەن بىرلەشتۈرىدۇ، شۇنىڭ بىلەن كەڭ دائىرىلىك كىۋانت ئالاقە تور سىستېمىسى دەسلەپكى قەدەمدە قۇرۇپ چىقىلىدۇ.
</S>
<S ID=37889>
بۇ ئېلىمىزنىڭ 30 نەچچە يىللىق كىۋانت ئۇچۇر – ئالاقە تەتقىقاتىنىڭ ئاخىرى مېۋە بېرىپ ئەمەلىي ئىشلىتىلىشكە يۈزلەنگەنلىكىدىن دېرەك بېرىدۇ.
</S>
<S ID=37890>
   ئەنئەنىۋى مەخپىيلەشتۈرۈشنىڭ ئىشەنچسىزلىكلىكى
</S>
<S ID=37891>
   ئېلېكتىرونلۇق ئۇچۇر – ئالاقە دەۋرىدە ئۇچۇر بىخەتەرلىكى ناھايىتى ئاجىز بولۇپ، ھېسابلاش ئارقىلىقلا مۇرەككەپ كىلاسسىك مەخپىيلەشتۈرۈش سىستېمىسىنى بىر – بىرلەپ يېشىۋەتكىلى بولاتتى، كاللا قاتۇرۇپ مىڭ تەستە مەخپىيلەشتۈرۈلگەن ئۇچۇرلار ئاخىرىدا يەنىلا ئىناۋەتسىز بولۇپ كېتەتتى.
</S>
<S ID=37892>
شۇڭا، بۇ مەسىلىنى ھەل قىلىشنىڭ بىردىنبىر يولى شۇ نۆۋەتتىكى ئاممىۋى ئاچقۇچلۇق مەخپىيلەشتۈرۈش تېخنىكىسىنىڭ ئورنىغا كىۋانتلىق مەخپىي شىپىرنى دەسسىتىشتىن ئىبارەت بولىدۇ.
</S>
<S ID=37893>
كومپيۇتېر ئىقتىدارىنىڭ بارغانسېرى يۇقىرى كۆتۈرۈلۈشىگە ئەگىشىپ، بولۇپمۇ كىۋانت كومپيۇتېرىنىڭ shor ھېسابلاش ئۇسۇلىنىڭ بارلىققا كېلىشى بىلەن ئەسلىدە يېشىش ناھايىتى تەس بولغان مەخپىيەتلىكلەرنى يېشىش ئاسانلىشىپ كەتتى.
</S>
<S ID=37894>
   مانا بۇ ئۇچۇر – ئالاقە تېخنىكىسى شۇنچە تەرەققىي قىلغان بۈگۈنكى كۈندىمۇ، ھەرقايسى دۆلەتلەر ئارىسىدىكى سىياسىي، دىپلوماتىيە ۋە ھەربىي ئىشلار بىخەتەرلىكىگە ئالاقىدار كۆپ قىسىم خەت – چەك ۋە باشقا بۇيۇملارنىڭ يەنىلا ئەنئەنىۋى شەكىل بولغان دىپلوماتىيە ئەلچىلىرى ئارقىلىق يەتكۈزۈلۈشىنىڭ سەۋەبىدۇر.
</S>
<S ID=37895>
نۆۋەتتە ھەرقانچە يۇقىرى دەرىجىدىكى مەخپىي ئۇچۇر بولغان ھالەتتىمۇ تېلېفون، سىمسىز رادىيو ۋە نۇر كابېل قاتارلىق ۋاسىتىلەر ئارقىلىق يەتكۈزۈلسە، مەخپىيەتلىكى يېشىلىپ كېتىشى ۋە مەخپىي ئاڭلاش خەۋپىگە دۇچ كېلىشى مۇمكىن.
</S>
<S ID=37896>
   كىۋانت ئالاقىسى ئەڭ بىخەتەر ئالاقە شەكلىدۇر
</S>
<S ID=37897>
   نەزەرىيە جەھەتتىن ئېيتقاندا، كىۋانت مەخپىي شىپىرى كىلاسسىك مەخپىيلەشتۈرۈش تېخنىكىسىنى ئۆز ئىچىگە ئالغان بىخەتەرلىك يوشۇرۇن خەۋپلىرىنى يېڭەلەيدىغان، قاتتىق سىناقلاردىن ئۆتكەن بىردىنبىر شەرتسىز بىخەتەر ئالاقە شەكلىدۇر.
</S>
<S ID=37898>
كىۋانت ئالاقىسى كىۋانتلىق چىرمىشىش ئېففېكتىدىن پايدىلىنىپ ئۇچۇر يەتكۈزىدىغان بىر خىل يېڭى تىپتىكى ئالاقە شەكلىنى كۆرسىتىدۇ.
</S>
<S ID=37899>
كىۋانت ئالاقىسى نەزەرىيە جەھەتتە پۈتۈنلەي بىخەتەر بولغان ئالاقە شەكلىدۇر.
</S>
<S ID=37900>
ئۇچۇر يەتكۈزگۈچى يەككە فوتون قايتا بۆلۈنمەيدىغان بولغاچقا، كىۋانتلىق ھالەتنى كىلونلىغىلى بولمايدۇ، ھەرقانداق شەكىلدىكى مەخپىي ئاڭلاشقا تاقابىل تۇرغىلى بولىدۇ، بۇنىڭ بىلەن مەخپىيلەشتۈرۈلگەن مەزمۇنلارنىڭ يېشىلىپ كەتمەسلىكىگە كېپىللىك قىلغىلى بولىدۇ.
</S>
<S ID=37901>
   كىۋانت ئۇچۇر – ئالاقىسى فوتون قاتارلىق زەررىچىلەرنىڭ كىۋانتلىق چىرمىشىش پىرىنسىپىدىن پايدىلىنىدۇ.
</S>
<S ID=37902>
كىۋانت ئۇچۇرشۇناسلىقى كىشىلەرگە مىكرو دۇنيادا ئىككى زەررىچە ئارىسىدىكى ئارىلىقنىڭ قانچىلىك يىراق بولۇشىدىن قەتئىينەزەر بىر زەررىچىدىكى ئۆزگىرىش يەنە بىر زەررىچىگە تەسىر كۆرسىتىدىغانلىقىنى ئىسپاتلاپ بېرىدۇ، بۇ ھادىسە كىۋانتلىق چىرمىشىش دەپ ئاتىلىدۇ، ئېينىشتېيىنمۇ بۇ ھادىسىنى ‹‹غەلىتە قوزغىتىشچانلىق›› دەپ ئاتىغانىدى.
</S>
<S ID=37903>
ئالىملارنىڭ قارىشىچە، بۇ بىر خىل ‹‹سېھىرلىك كۈچ›› بولۇپ، كەلگۈسىدە دەرىجىدىن تاشقىرى ھېسابلاش ئىقتىدارىغا ئىگە كىۋانت كومپيۇتېرى ۋە كىۋانتلاشقان مەخپىيەتلىك ساقلاش سىستېمىسىنىڭ ئاساسى بولۇپ قېلىشى مۇمكىن.
</S>
<S ID=37904>
   ھەرقانداق بىر مەخپىي ئاڭلاش كىۋانتلاشقان ھالەتكە كاشىلا قىلىدۇ
</S>
<S ID=37905>
   ھەرقانداق بىر كىلاسسىك ئۇچۇر – ئالاقىنىڭ ھەممىسىدە مەخپىي ئاڭلاش ئېھتىماللىقى بولىدۇ.
</S>
<S ID=37906>
مەسىلەن، تېلېفون قىلغاندا باشقىلار مەخپىي تىڭشىغۇچ ئارقىلىق ئالاقە لىنىيەسىدىكى سىگنالنىڭ بىرقىسمىنى ئايرىپ باشقا بىر ئالاقە لىنىيەسىگە كىرگۈزىدۇ، لېكىن سۆزلەشكۈچىلەر بۇنى ھېس قىلالمايدۇ.
</S>
<S ID=37907>
كىلاسسىك ئۇچۇر – ئالاقىگە ئوخشىمايدىغىنى، كىۋانتلىق ئۇچۇرلار كودلاشتۇرۇلغاندىن كېيىن، يەككە فوتوننىڭ كىۋانتلاشقان قاتلىنىش ھالىتىنىڭ پوليارىزاتسىيەلەنگەن يۆنىلىشىگە قوشۇلىدۇ.
</S>
<S ID=37908>
يەككە فوتون يورۇقلۇق ئېنېرگىيەسىنى تۈزگۈچى ئەڭ كىچىك بىرلىك بولۇپ يەنە قايتا بۆلۈنمىگەچكە كىۋانتلاشقان ھالەتنى توغرا نۇسخىلىغىلى بولمايدۇ، ھەرقانداق بىر مەخپىي ئاڭلاش قىلمىشى ئۇنىڭغا كاشىلا قىلىدۇ، شۇنىڭ بىلەن ئۇچۇرلاشقۇچى ئىككى تەرەپ مەخپىي ئاڭلاشنى ھېس قىلالايدۇ ھەم ئۆزىنى ئۇنىڭدىن قاچۇرالايدۇ.
</S>
<S ID=37909>
كىۋانتلىق ئۇچۇر يوللاشتا، ئۇچۇرلاشقۇچى ئىككى تەرەپ ئالدى بىلەن كىۋانتلىق مەخپىي ئاچقۇچنى كېلىشىۋالىدۇ، ئاندىن ئۇچۇرنى مەخپىيلەشتۈرۈپ يوللايدۇ، شۇنىڭ بىلەن ئۇچۇرلار يوللىنىش جەريانى مەخپىي ئاڭلاشتىن تولۇق خالىي بولىدۇ، ئۇچۇر مەخپىيەتلىكى تۈپ يىلتىزىدىن ھەل بولغان بولىدۇ.
</S>
<S ID=37910>
   كەلگۈسى بىرنەچچە يىل ئىچىدە كىۋانتلاشقان ئۇچۇر – ئالاقە كەڭ كۆلەمدە ئومۇملىشىدۇ
</S>
<S ID=37911>
   كەلگۈسى بىرنەچچە يىل ئىچىدە كىۋانتلاشقان ئۇچۇر – ئالاقە كەڭ كۆلەمدە ئومۇملىشىدۇ.
</S>
<S ID=37912>
بۇنىڭدا ئەسلىدە بار بولغان كىلاسسىك ئۇچۇر – ئالاقە قاتتىق دېتاللىرى ئۈستىگە ‹‹گۈل ئۈستىگە گۈل چېكىش›› ئېلىپ بېرىلىدۇ، يەنى ئۇچۇر قويۇپ بېرىش ئۇچى ۋە قوبۇل قىلىش ئۇچىغا يەككە فوتونلۇق دېتېكتور(تەكشۈرگۈچ) ئورۇنلاشتۇرۇلىدۇ، كىۋانتلىق تور ئۆتكىلى قاتارلىق كىۋانتلىق مەخپىيلەشتۈرۈش ئۈسكۈنىلىرى يەنى تېلېفون، فاكس ۋە نۇر كابېل تورى قاتارلىق ئەسلىدە بار بولغان ئۇچۇر – ئالاقە تورىدا كىۋانتلاشقان ئۇچۇر – ئالاقە ئەمەلگە ئاشۇرۇلىدۇ، ئۇچۇر بىخەتەرلىكى زور دەرىجىدە يۇقىرى كۆتۈرۈلىدۇ.
</S>
<S ID=37913>
ئالىملارنىڭ مۆلچەرلىشىچە، يېقىن كەلگۈسىدە كىۋانتلاشقان ئۇچۇر – ئالاقە مىڭلىغان – تۈمەنلىگەن ئائىلىلەرگە كىرىدىكەن.
</S>
<S ID=37914>
ئون يىل ئەتراپىدىكى تىرىشچانلىقتىن كېيىن ھەر بىر ئادەم ئالاقە تورىدا كىۋانتلاشقان ئۇچۇر – ئالاقىنىڭ ئىنتايىن بىخەتەر بولغان ھېسابات يۆتكەش ۋە چىقىم قىلىش قاتارلىق ئىستېمال كاپالەتلىرىدىن بەھرىمەن بولىدىكەن.
</S>
<S ID=37915>
ياسىن ئىبراھىم تەرجىمىسى
</S>
</TEXT>
/BODY
/DOC