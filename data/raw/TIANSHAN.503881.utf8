<DOC>
<DOCID>TIANSHAN.503881</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-03-01 19:29:23</DATE>
</HEADER>
<BODY>
<HEADLINE>
<S ID=17196>
كەنت دەرىجىلىك ئىگىلىك تىكلەش رايونى ئاممىنى نەپگە ئىگە قىلدى
</S>
</HEADLINE>
<TEXT>
<S ID=17197>
   تۇرسۇن قۇربان، روزى ئىمىن خەۋەر قىلىدۇ: ئاپتونوم رايونلۇق خەلق ئىشلىرى نازارىتىدىن ‹‹ئۈچ ئەل›› خىزمىتى بويىچە كەلپىن ناھىيەسىنىڭ گەزلىك بازىرى پاسۇڭ كەنتىگە چۈشكەن كادىرلارنىڭ تىرىشچانلىقى بىلەن پاسۇڭ كەنتىدە قۇرۇلغان كەنت دەرىجىلىك ئىگىلىك تىكلەش رايونى يېزا ياشلىرى ۋە ئېشىنچا ئەمگەكچىلەرگە تەرەققىيات پۇرسىتى يارىتىپ بېرىپ، ئاممىنىڭ ئالقىشىغا ئېرىشتى.
</S>
<S ID=17198>
   ئىگىلىك تىكلەش رايونىغا تۇنجى بولۇپ ماكانلاشقان سالام ئىبراھىم بىلەن خوتونى ئامانگۈل موللاق مۇنداق دېدى: بۇلتۇر يىل بېشىدا كەنتكە چۈشكەن كادىرلار ۋە ناھىيە، يېزىدىكى ئالاقىدار ئورۇنلارنىڭ ياردىمىدە كەنتىمىزدە قۇرۇلغان ئىگىلىك تىكلەش رايونىدىن تۆت مو يەر ئېلىپ، بورداقچىلىق ۋە توخۇ – كەپتەر باقمىچىلىقى قىلدىم. ھازىرغىچە 120 مىڭ يۈەندىن ئارتۇق ساپ كىرىم قىلدىم، بىزگە بېيىش يولى ئېچىپ بەرگەن پارتىيە، ھۆكۈمەتگە رەھمەت.
</S>
<S ID=17199>
   ئۇقۇشىمىزچە، خەلق ئىشلىرى نازارىتىنىڭ 1 – ۋە 2 – تۈركۈمدە كەلپىن ناھىيەسىنىڭ گەزلىك بازىرى پاسۇڭ كەنتىگە چۈشكەن كادىرلار كەنتتە ئېشىنچا ئەمگەكچى كۆپ، تېرىلغۇ يەر ئاز، سۇ قىس بولۇش ئەھۋالىغا ئاساسەن، ناھىيەدىكى ئالاقىدار تارماقلار ۋە يېزىلىق پارتكوم، ھۆكۈمەتنىڭ قوللىشى بىلەن كەنت ئەتراپىدىكى تاشلاندۇق سايدا باقمىچىلىق مەيدانى بىلەن پىششىقلاش بىرگەۋدىلەشكەن پاسۇن كەنتى ئىگىلىك تىكلەش رايونىنى قۇرغان.
</S>
<S ID=17200>
ھازىرغىچە بۇ رايونغا 18 دېھقان كارخانىچى ۋە 80 گە يېقىن باقمىچى ئائىلىسى ماكانلاشقان.
</S>
<S ID=17201>
   كەلپىن ناھىيەلىك ‹‹ئاقيول›› تېمىتىپ سۇغىرىش شىلانكىسى ياساش زاۋۇتى بۇلتۇر يازدا ئىگىلىك تىكلەش رايونىدا ئىشقا كىرىشتۈرۈلگەندىن بۇيان، گەزلىك بازىرى ۋە قوشنا يېزىلاردىكى دېھقانلارنىڭ تېمىتىپ سۇغىرىش تېخنىكىسىنى كېڭەيتىشىگە ئەلا مۇلازىمەت قىلىپ، دېھقانلارنىڭ ئىشلەپچىقىرىش تەننەرخىنى زور دەرىجىدە ئازايتقان.
</S>
<S ID=17202>
نەتىجىدە، بۇلتۇر ناھىيە بويىچە تېمىتىپ سۇغىرىش تېخنىكىسىنىڭ ئومۇملىشىش نىسبىتى %90 تىن ئاشقان.
</S>
<S ID=17203>
پاسۇڭ كەنتى 3 – مەھەللىسىدىكى موللاخۇن ئەمەت مۇنداق دېدى: ئىلگىرى تېمىتىپ سۇغىرىش شىلانكىسىنى ئاقسۇغا بېرىپ سېتىۋالاتتۇق، ھازىر يولىمىز قىسقاردى، بۇ يىل ئىشلەپچىقىرىشنى يەنىمۇ يۈكسەلدۈرۈپ، تېخىمۇ كۆپ كىرىم قىلىش ئىشەنچىمىز ئاشتى.
</S>
<S ID=17204>
‏
</S>
</TEXT>
/BODY
/DOC