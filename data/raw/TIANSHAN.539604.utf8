<DOC>
<DOCID>TIANSHAN.539604</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-08 17:37:25</DATE>
</HEADER>
<BODY>
<HEADLINE>
<S ID=38034>
ئېلىمىز تۇنجى قېتىم تۆمۈريول ئارقىلىق سۇيۇقلاندۇرۇلغان نېفىت گازىنى ئىمپورت قىلىشنى ئىشقا ئاشۇردى
</S>
</HEADLINE>
<TEXT>
<S ID=38035>
   ئىختىيارىي مۇخبىرىمىز يۈسۈپجان سىدىق خەۋىرى: ئېلىمىز تۇنجى قېتىم تۆمۈريول ئارقىلىق قازاقىستاندىن ئىمپورت قىلغان سۇيۇقلاندۇرۇلغان نېفىت گازى 30-ئىيۇل پويىز ئارقىلىق ئالاتاۋ ئېغىزىغا ئېلىپ كېلىندى، بۇ دۆلىتىمىزنىڭ نېفىت تۇرۇبىسى ۋە تەبىئىي گاز تۇرۇبا يولىدىن باشقا، يەنە تۆمۈريول ئارقىلىقمۇ ئوتتۇرا ئاسىيا دۆلەتلىرىنىڭ ئېنېرگىيە بايلىقىنى ئىمپورت قىلىشنى ئىشقا ئاشۇرغانلىقتىن دېرەك بېرىدۇ.
</S>
<S ID=38036>
   «بىر بەلباغ، بىر يول» ئىستراتېگىيەلىك يىرىك پىلانىنىڭ يولغا قويۇلۇپ ئىلگىرى سۈرۈلۈشىگە ئەگىشىپ، دۆلەت ئىچىدىكى نېفىت ئايرىش زاۋۇتلىرى تېخىمۇ كۆپ نېفىت گازى بايلىقىنى ئىمپورت قىلىشقا ئېھتىياجلىق بولدى، پەقەت ئاپتونوم رايونىمىزدىكى مايتاغ نېفىت-خىمىيە زاۋۇتىلا ھەر يىلى ئېھتىياجلىق بولىدىغان سۇيۇقلاندۇرۇلغان نېفىت گازى تەخمىنەن 1 مىليون 500 مىڭ توننىغا يېتىدۇ.
</S>
<S ID=38037>
ئىلگىرى قازاقىستاننىڭ سۇيۇقلاندۇرۇلغان نېفىت گازى ئالاتاۋ ئېغىزىغا يۆتكەپ كېلىنگەندىن كېيىن باكتا ساقلىنىپ، يەنە تاشيول ئارقىلىق مايتاغقا توشۇلاتتى، ئەشيا ئوبوروتى تەرتىپى مۇرەككەپ، توشۇش مىقدارى چەكلىك بولۇپ، بۇ ئارقىلىق دۆلەت ئىچىدىكى سۇيۇقلاندۇرۇلغان نېفىت گازى بازىرىنىڭ ئېھتىياجىنى قاندۇرۇش قىيىن ئىدى.
</S>
<S ID=38038>
ئالاتاۋ ئېغىزى بازارنى تولۇق تەكشۈرۈپ تەتقىق قىلغاندىن كېيىن، تۆمۈريولدا باكلىق ۋاگون ئارقىلىق سۇيۇقلاندۇرۇلغان نېفىت گازىنى توشۇش كەسپىنى يولغا قويدى.
</S>
<S ID=38039>
   ئالاتاۋ ئېغىزى تۆمۈريولى مەخسۇس لىنىيەسى ئېچىلغاندىن كېيىن، ئېلىمىز بويىچە تۆمۈريولدا باكلىق ۋاگون پويىزى ئارقىلىق سۇيۇقلاندۇرۇلغان نېفىت گازىنى چەت ئەلدىن بىۋاسىتە ئىمپورت قىلىپ توشۇش تۇنجى قېتىم ئىشقا ئاشۇرۇلدى.
</S>
<S ID=38040>
بۇنىڭ بىلەن ئالاتاۋ ئېغىزىنىڭ ئېنېرگىيە بايلىقىنى بىخەتەر توشۇش ئەۋزەللىكى كۈنسېرى گەۋدىلەندى.
</S>
<S ID=38041>
   ئالاتاۋ ئېغىزى ئۇنىۋېرسال باجدىن خالىي رايونى ئىقتىسادىي تەرەققىيات ئىدارىسىنىڭ باشلىقى ۋاڭ شىنچۈن مۇنداق دېدى: بۇ نۆۋەتچى پويىز ھەر ھەپتىدە بىر قېتىم قاتنايدۇ، يىللىق توشۇش پىلانى 300 مىڭ توننا بولۇپ، كارخانىلارنىڭ ئېھتىياجىغا ئاساسەن 800 مىڭ توننىغا يەتكۈزۈلىدۇ، ھەتتا ئۇنىڭدىنمۇ يۇقىرى بولۇشى مۇمكىن.
</S>
<S ID=38042>
   ئىگىلىنىشىچە، ئالاتاۋ ئېغىزى نۆۋەتتە ئېلىمىزدىكى بىردىنبىر نېفىت تۇرۇبىسى، تۆمۈريول، تاشيول، ئاۋىياتسىيە تىرانسپورتى بىر گەۋدىلەشكەن دۆلەتنىڭ بىرىنچى دەرىجىلىك پورتىغا ئايلانغان.
</S>
<S ID=38043>
بۇ يىلنىڭ ئالدىنقى يېرىمىدا، ئالاتاۋ ئېغىزى ئارقىلىق ئۆتكەن يۈك مىقدارى 8 مىليون 700 مىڭ توننىدىن كۆپرەككە، ئىمپورت -ئېكسپورت سودا سوممىسى 3 مىليارد 576 مىليون ئامېرىكا دوللىرىغا يەتكەن.
</S>
</TEXT>
/BODY
/DOC