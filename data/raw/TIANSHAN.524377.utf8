<DOC>
<DOCID>TIANSHAN.524377</DOCID>
<HEADER>
<CLASS>خەلقئارا</CLASS>
<DATE>2016-05-23 12:38:42</DATE>
</HEADER>
<BODY>
<HEADLINE>
<S ID=28709>
ئەسىرلەرنى خورلاش ئەھۋالىنى يوشۇرۇش ئامېرىكىنىڭ ئىنسانىي ھوقۇق مەسلىسىنى ئاشكارىلىدى
</S>
</HEADLINE>
<TEXT>
<S ID=28710>
   ئامېرىكا كولۇمبىيە ئالاھىدە رايونى قوشما ئىشتات سەييارە نارازىلىق ئەرزى سوت مەھكىمىسى شۇ جاي ۋاقتى 13 – ماي ئىنسانىي ھوقۇق تەشكىلاتى – ئامېرىكا پۇقرالىرى ئەركىنلىك ئىتتىپاقى ئوتتۇرىغا قويغان ئامېرىكا مەركىزىي ئاخبارات ئىدارىسىنىڭ ئەسىرلەرنى خورلاش ئەھۋالىنى تەكشۈرۈش دوكلاتىنىڭ تولۇق مەزمۇنىنى ئېلان قىلىش توغرىسىدىكى تەلىپىنى قوللىمايدىغانلىقى توغرىسىدا كېسىم چىقاردى. ئوبزورلاردا مۇنداق قارالدى: ئامېرىكىنىڭ ئەسىرلەرنى خورلاش ئەھۋالىنى كۈچەپ يوشۇرۇشىنىڭ سەۋەبى ئۆزىگە ئايان، يەنى ئەمەلىي ئەھۋال تولۇق ئاشكارىلانسا، ئامېرىكىنىڭ دۇنيادىكى ‹‹ئىنسانىي ھوقۇقنى قوغدىغۇچى››لىق ئوبرازى تېخىمۇ خۇنۈكلىشىدۇ.
</S>
<S ID=28711>
   ئەسىرلەرنى خورلاش سەتچىلىكى ئاشكارىلاندى، خەلقئارا قانۇنغا خىلاپ قىلمىش كۈچلۈك ئەيىبلەندى
</S>
<S ID=28712>
   ئامېرىكا كېڭەش پالاتاسى ئاخبارات كومىتېتى 2009 – يىلىدىن باشلاپ ئامېرىكا مەركىزىي ئاخبارات ئىدارىسىنىڭ سوراق جەريانىدا قاماقتىكىلەرنى قاتتىق جازالاش قىلمىشىنى تەكشۈرۈپ، 6000 تۈردىن ئاشىدىغان ‹‹مەركىزىي ئاخبارات ئىدارىسىنىڭ تۇتۇپ تۇرۇش ۋە سوراق قىلىش ئەھۋالىنى تەكشۈرۈش دوكلاتى››نى تەييارلىدى ھەم 2014 – يىلى 12 – ئايدا 500 تۈردىن ئارتۇق مۇھىم نۇقتىنى ئېلان قىلدى. دوكلات تەكشۈرۈشتىن ئېلان قىلىنىشقىچە ئامېرىكا مەركىزىي ئاخبارات ئىدارىسى قاتارلىق تارماقلارنىڭ قارشى تۇرۇشى ۋە توسقۇنلۇقىغا ئۇچرىدى. يېقىنقى يىللاردىن بۇيان، ئامېرىكا پۇقرالىرى ئەركىنلىك ئىتتىپاقى ‹‹ئۇچۇر ئەركىنلىكى قانۇنى›› بويىچە دوكلاتنىڭ تولۇق مەزمۇنىنى ئېلان قىلىشنى تەلەپ قىلىپ كەلدى.
</S>
<S ID=28713>
   قوشما ئىشتات سەييارە نارازىلىق ئەرزى سوت مەھكىمىسى ئورنى ۋە ھوقۇقى جەھەتتە ئامېرىكا ئالىي سوت مەھكىمىسىدىن كېيىن تۇرىدۇ، بۇ قېتىم چىقارغان كېسىم ئەسىرلەرنى خورلاش دوكلاتىنىڭ تولۇق مەزمۇنىنى ئاشكارىلاش مۇمكىنچىلىكىنى يەنىمۇ تۆۋەنلەتتى. ئامېرىكا پۇقرالىرى ئەركىنلىك ئىتتىپاقى بۇ كېسىمدىن ئەپسۇسلىنىپ، بۇ كېسىمنىڭ ئامېرىكا پۇقرالىرىنىڭ مەركىزىي ئاخبارات ئىدارىسىنىڭ تېررورلۇققا قارشى تۇرۇش ئۇرۇشى مەزگىلىدە ئەسىرلەرنى قاتتىق جازالاش ئەينەن ئەھۋالىنى ئىگىلىشىگە توسقۇنلۇق قىلغانلىقىنى ۋە نارازىلىق ئەرزى سۇنۇشنى ئويلىشىدىغانلىقىنى ئېيتتى.
</S>
<S ID=28714>
   ‹‹11 – سېنتەبىر›› ۋەقەسىدىن كېيىن، ئامېرىكا تېررورلۇققا قارشى تۇرۇش نامى بىلەن ئافغانىستان ۋە ئىراقتا ئۇزاققا سوزۇلغان ئىككى مەيدان تېررورلۇققا قارشى تۇرۇش ئۇرۇشى قوزغىدى. ئۇرۇش مەزگىلىدە، ئامېرىكا ئەسكەرلىرى ۋە ئامېرىكا مەركىزىي ئاخبارات ئىدارىسى ئەسىرلەرنى خورلىغان بولۇپ، ئابۇ گرائىب ۋە گۇئانتانامو تۈرمىسىنىڭ سېسىق نامى جاھانغا پۇر كەتتى. 2004 – يىلىدىن بۇيان، ئەسىرلەرنى خورلاش سەتچىلىكى ئۈزلۈكسىز ئاشكارىلاندى، خەلقئارا قانۇن ۋە ئىنسانىي ھوقۇققا ئېغىر دەرىجىدە خىلاپ بۇ قىلمىش پۈتۈن دۇنيانىڭ ئەيىبلىشىگە ئۇچرىدى ۋە غەزىپىنى قوزغاپ، ئامېرىكا ‹‹ئازادچىلىرى›› نىڭ ئوبرازىنى تەلتۆكۈس بەربات قىلدى.
</S>
<S ID=28715>
   ئامېرىكا تاراتقۇلىرىنىڭ ئاشكارىلىشىچە، ئامېرىكا مەركىزىي ئاخبارات ئىدارىسى مۇرەككەپ سوراق ۋاسىتىسى، سوراق قىلىش تېخنىكىسىنى قالايمىقان ئىشلەتكەن ۋە كۈچەيتكەن، ئەدلىيە مىنىستىرلىقى قاتارلىق ھۆكۈمەت تارماقلىرى ۋە جامائەتنى ئۇزاققىچە ئەمەلىي بولمىغان ۋە ئازدۇرۇش خاراكتېردىكى ئۇچۇرلار بىلەن تەمىنلىگەن، ئىچكى قىسىم ياكى باشقا تارماقلارنىڭ نازارىتىنى رەت قىلغان، 2006 – يىلىغا كەلگەندە، تاراتقۇلار بۇ ئەھۋاللارنى ئۈزلۈكسىز ئاشكارىلىغان، بۇ جامائەتچىلىكنىڭ دىققىتىنى قوزغىغاندىن كېيىن، ئۇلار ئۆزىنى سەل تۇتۇۋالغان.
</S>
<S ID=28716>
   ئۇخلاتماسلىق، تار بوشلۇققا قاماش، جىسمانىي جەھەتتىن ھاقارەتلەش، ‹‹سۇ جازاسى›› قوللىنىش، جىنايەت گۇماندارلىرىنىڭ توغرا ئۈچىيىگە سۇ ۋە يېمەكلىك كىرگۈزۈش... دوكلاتتا ئاشكارىلانغان ئېغىر جازا ۋە سوراق قىلىش ۋاسىتىسى كىشىنىڭ تېنىنى شۈركەندۈرىدۇ. بەزى دېلو مىساللىرىمۇ كىشىنى چۆچۈتىدۇ: ئۇلار بەزى مەھبۇسلارنى 180 سائەتتىن ئارتۇق ئۇخلاتمىغان؛ بىر مەھبۇس ياغاچ ساندۇققا 11 كۈن سولانغان؛ بىر مەھبۇس مۇز سۈيىدە 66 سائەت تىك تۇرۇشقا بۇيرۇلغان. ئەھۋالى مەلۇم بولغان 119 مەھبۇسنىڭ ئاز دېگەندىمۇ 39 ى خورلانغان.
</S>
<S ID=28717>
   بۇنىڭدىن باشقا، مەركىزىي ئاخبارات ئىدارىسى ئاز دېگەندىمۇ 26 كىشىنى خاتا قامىغان، ئۇلارنىڭ كۆپىنچىسى خورلانغان، پەقەت ئۈچ كىشى قانۇندا بەلگىلەنگەن قاماق مەزگىلىدە قويۇۋېتىلگەن، خاتا قامالغان ياكى خورلانغانلار ئىچىدە يەنە مەركىزىي ئاخبارات ئىدارىسىنىڭ ئىككى خادىمىمۇ بار... گۇئانتانامو تۈرمىسىگە سەككىز يىلدىن ئۇزاق قامالغان سومالىلىق مۇھەممەد سالېبان باررې مۇنداق دېدى: گۇئانتانامو تۈرمىسى بەئەينى بىر دوزاخ. تۈرمىداشلىرىمدىن بەزىلىرى قارىغۇ، بەزىلىرى چولاق، بەزىلىرى توكۇر بولۇپ قالدى، بەزىلىرى نېرۋىسىدىن ئاداشتى.
</S>
<S ID=28718>
   ئامېرىكا تاراتقۇلىرى مۇنداق دېدى: بۇ سانلىق مەلۇماتلاردا ئامېرىكا مەركىزىي ئاخبارات ئىدارىسىنىڭ ئۆز ئالدىغا يولغا قويغان قىلمىشىلا ئىستاتىستىكا قىلىنغان بولۇپ، مەركىزىي ئاخبارات ئىدارىسىنىڭ قانۇن ئىجرا قىلغۇچى تارماقلاردىن يولغا قويۇشنى تەلەپ قىلغان سوراق ۋە خورلاش قىلمىشلىرىنى ئۆز ئىچىگە ئالمايدۇ. سوراق قىلىشنى كۈچەيتكەن مەزگىلدە، ئامېرىكا مەركىزىي ئاخبارات ئىدارىسى يەنە بەزى خورلاش تارىخى ۋە خورلاش خاھىشى بارلارنى سوراق قىلىش ئورنىغا ئورۇنلاشتۇرغان. تېخىمۇ بىمەنە يېرى شۇكى، مەھبۇسلارنىڭ خورلىنىپ ئىقرار قىلغان يالغان ئىسپاتى ئەينى ۋاقىتتىكى دۆلەت كاتىپى كوللىن پوۋېلنىڭ ب د ت خەۋپسىزلىك كېڭىشىدىكى بايانات ئىسپاتى بولغان.
</S>
<S ID=28719>
   ‹‹نيۇيورك گېزىتى›› دە 2014 – يىلى 12 – ئايدا ‹‹زوراۋانلىق قىلغۇچىلار ۋە ئۇلارنىڭ ئارقا تىرىكىنى ئەرز قىلىش›› ناملىق باش ماقالە ئېلان قىلىندى. ماقالىدە مۇنداق دېيىلگەن: بۇ دوكلات سەۋەبلىك ئامېرىكىلىقلار مەمۇرىي ئەمەلدارلار مەنتىقىسىنىڭ جامائەتچىلىكنىڭ ئارزۇسىدىكىدىن كۆپ پەرقلىنىدىغانلىقىنى، ئۇلارنىڭ جىنايىتىنىڭ كۆپلۈكىنى ۋە ئۆز جىنايىتىنى چوڭقۇر يوشۇرغانلىقىنى بىلدى. ئەسىرلەرنى خورلاش سەتچىلىكىگە مەسئۇل بولىدىغانلارنىڭ چىقماسلىقى جامائەتچىلىكنى قايىل قىلالمىدى. زۇڭتۇڭ ئوباما بۇ ئىشنى جىنايى ئىشلار بويىچە ئومۇميۈزلۈك ۋە مۇستەقىل تەكشۈرۈش توغرىسىدا بۇيرۇق چۈشۈرۈشى كېرەك.
</S>
<S ID=28720>
   ئامېرىكا مەركىزىي ئاخبارات ئىدارىسىنىڭ ئىنسانىي ھوقۇققا دەخلى – تەرۇز قىلىش قىلمىشى خەلقئارا جەمئىيەتنىڭ كۈچلۈك ئەيىبلىشىگە ئۇچرىدى. ب د ت نىڭ تېررورلۇققا قارشى تۇرۇش ۋە ئىنسانىي ھوقۇق مەسىلىسىدىن ئالاھىدە دوكلات بەرگۈچى ئېمېرسون مۇنداق دېدى: ئامېرىكا مەركىزىي ئاخبارات ئىدارىسى سىستېمىلىق جىنايى ھەرىكەتنى يولغا قويۇپ، خەلقئارا ئىنسانىي ھوقۇق قانۇن بەلگىلىمىسىگە ئېغىر خىلاپلىق قىلدى. ب د ت ئىنسانىي ھوقۇق ئىشلىرىنىڭ ئالىي دەرىجىلىك مەخسۇس خادىمى زاھىد ھۈسەيىن مۇنداق تەكىتلىدى: جاۋابكارلارنى قانۇن بويىچە بىر تەرەپ قىلىش كېرەك، ئۇنداق بولمايدىكەن، ‹‹ب د ت نىڭ ئېغىر جازالاشقا قارشى تۇرۇش ئەھدىنامىسى››گە زىيان يەتكۈزگەنلىك بولىدۇ.
</S>
<S ID=28721>
   ھۆكۈمەت يۈز – ئابرۇيىنى ساقلاپ قېلىش ئۈچۈن ئامالنىڭ بارىچە ئەسىرلەرنى خورلاش ئەھۋالىنى يوشۇردى
</S>
<S ID=28722>
   ئەسىرلەرنى خورلاش دوكلاتى 2012 – يىلى 12 – ئايدا تاماملانغان. بۇ دوكلاتتا ئامېرىكا مەركىزىي ئاخبارات ئىدارىسىنىڭ ئەسىرلەرنى خورلاش سەتچىلىكى ۋە مەركىزىي ئاخبارات ئىدارىسى ئەمەلدارلىرىنىڭ ئاقساراي، پارلامېنت ۋە جامائەتچىلىكنى ئۇزاققىچە ئازدۇرغانلىق قىلمىشى تەپسىلىي خاتىرىلەنگەچكە، دوكلاتنىڭ ئېلان قىلىنىشى قاتمۇ قات توسقۇنلۇققا ئۇچرىدى. 2014 – يىلىنىڭ ئاخىرىدا، ئامېرىكا كېڭەش پالاتاسى ئاخبارات كومىتېتىنىڭ 80 ياشتىن ئاشقان رەئىسى دىئاننا فېينىستېئىن پېنسىيەگە چىقىش ئالدىدا، ‹‹سىياسىي مىراس قالدۇرۇش››تەك كۆپ ئامىللارنى كۆزدە تۇتۇپ، دوكلاتنىڭ مۇھىم مەزمۇنىنى ئاشكارىلاش نىيىتىگە كەلگەن. ئامېرىكا ھۆكۈمىتى بولسا يۈز – ئابرۇيىنى ساقلاپ قېلىش ئۈچۈن ئامالنىڭ بارىچە ئەسىرلەرنى خورلاش ئەھۋالىنى يوشۇرغان.
</S>
<S ID=28723>
   2014 – يىلى 12 – ئايدا، دوكلاتنىڭ مۇھىم مەزمۇنى ئېلان قىلىنىشتىن بۇرۇن، دۆلەت كاتىپى كېررى فېينىستېئىنغا تېلېفون بېرىپ دوكلاتنى ئېلان قىلىشنى كېچىكتۈرۈشنى ئۈمىد قىلىدىغانلىقىنى، دوكلات ئېلان قىلىنسا، ‹‹ئامېرىكا ۋە ئالاقىدار دۆلەت مۇناسىۋىتىنىڭ &lt;مۇرەككەپلىشىپ&gt; كېتىدىغانلىقى›› ھەم ئامېرىكا ھۆكۈمىتىدىكى خادىملار ۋە ئەسلىھە بىخەتەرلىكىگە تەھدىت كەلتۈرىدىغانلىقىنى ئېيتقان. ئامېرىكىنىڭ سابىق مۇئاۋىن زۇڭتۇڭى چېنېي ئامېرىكا مەركىزىي ئاخبارات ئىدارىسىنى ‹‹ناھەقچىلىققا ئۇچرىدى››، دەپ كۆكرەك كېرىپ ئوتتۇرىغا چىقىپ: دوكلاتتا بۇ تارماقنىڭ ئوبرازى ‹‹بۇرمىلانغان››، مەركىزىي ئاخبارات ئىدارىسىنىڭ سوراق قىلىش تۈرلىرى تەستىقلانغان، ئەسىرلەر سوراق قىلىنىشتىن بۇرۇنمۇ ئەدلىيە تارماقلىرىنىڭ تەكشۈرۈشىدىن ئۆتكەن، دېدى. جۇمھۇرىيەتچىلەر پارتىيەسىدىكى بەزى پارلامېنت ئەزالىرى دوكلات مەزمۇنىغا توغرا قارىماي، بۇ پارتىيە – گۇرۇھلارنىڭ ئۇرۇش قورالى، دەپ قارىدى. جۇمھۇرىيەتچىلەر پارتىيەسىدىكى نوپۇزلۇق پارلامېنت ئەزاسى جون ماككايىن دوكلاتنىڭ جامائەتچىلىككە ئاشكارىلىنىشىنى قوللىدى ھەم: ئامېرىكىنىڭ ئەسىرلەرنى خورلاش قىلمىشى ‹‹ئامېرىكىنىڭ ئوبرازىغا داغ تەگكۈزۈپ، غايەت زور زىيانغا ئۇچراتتى، بۇنىڭ ھېچقانداق پايدىلىق تەرىپى يوق››، دەپ قارىدى.
</S>
<S ID=28724>
   ئامېرىكا زۇڭتۇڭى ئوباما تەختكە چىققاندىن كېيىن، ئالدى بىلەن 2009 – يىلى ئامېرىكا ئارمىيەسىنىڭ ئەسىرلەرنى خورلاشقا ئالاقىدار سۈرەتلەرنى ئاشكارىلاشقا ۋەدە بەردى – يۇ، كېيىن بۇ ۋەدىسىدىن يېنىۋېلىپ، پارلامېنتقا قانۇن لايىھەسىنى ماقۇللاش ئارقىلىق دۆلەت مۇداپىئە مىنىستىرلىقىنى كەچۈرۈم قىلىش ھوقۇقىغا ئېرىشتۈرۈش توغرىسىدا ئەقىل كۆرسەتتى. ئۇمۇ ئامېرىكا مەركىزىي ئاخبارات ئىدارىسىنىڭ ‹‹سوراق قىلىشنى كۈچەيتىش›› ئۇسۇلىنى كۆپ قېتىم ئەيىبلەپ: ‹‹دۈشمىنىمىزنى قىيناپ سوراق قىلىش، قانۇن بويىچە ئىدارە قىلىش روھىغا خىلاپ ئۇسۇلدا شەخسلەرنى قولغا ئېلىش ئاساسىي قىممەت قارىشىمىزغا زىيان يەتكۈزدى››، دەپ قارىدى. بىراق ‹‹نيۇيورك ۋاقىت گېزىتى›› نىڭ خەۋىرىگە قارىغاندا، ئوباما ھۆكۈمىتىنىڭ ئەيىبلىشى ئېغىزدىلا توختاپ قالغان بولۇپ، ئۇلار ئىنسانىي ھوقۇق تەشكىلاتىنىڭ ئەسىرلەرنى خورلاش قىلمىشىنى سادىر قىلغانلارنى ئەرز قىلىش ۋە ئادۋوكاتنى قوللاش تەلىپىنى كۆپ قېتىم رەت قىلغان. ئەسىرلەرنى خورلاش دوكلاتىنى ئاشكارىلاش ياكى ئاشكارىلىماسلىق مۇنازىرىسىدە، ئاقساراي سۈكۈت قىلغان. بۇنىڭدىن باشقا، ئوباما كۆپ قېتىم: ‹‹ئامېرىكا ئالدىغا قارىشى، كەينىگە قارىماسلىقى كېرەك››، دېدى. ئۇ يەنىلا ئامېرىكا مەركىزىي ئاخبارات ئىدارىسىنىڭ پاكىستان ۋە يەمەن قاتارلىق دۆلەتلەردە تېررورچىلارغا ئۇچقۇچىسىز ئايروپىلان بىلەن ھۇجۇم قىلىشىغا رۇخسەت قىلىپ، نۇرغۇن پۇقرانىڭ تالاپەتكە ئۇچرىشىنى كەلتۈرۈپ چىقاردى. ئۇنىڭ بۇ قىلمىشى تەنقىدكە ئۇچرىدى.
</S>
<S ID=28725>
   ‹‹نيۇيورك خېرىدارلىرى››نىڭ ئاشكارىلىشىچە، ئوباما ئاقساراي ئىشخانىسىنىڭ مۇدىرى مىكې دونوغا ئەسىرلەرنى خورلاش ئىشىنى بىر تەرەپ قىلىشتا پىكىر ئالماشتۇرۇشنى ھاۋالە قىلغان، بىراق مىكې دونو بىلەن مەركىزىي ئاخبارات ئىدارىسىنىڭ باشلىقى برېننان يېقىن دوست بولۇپ، ھەر ئىككىلىسى دوكلاتنىڭ كۆپ قىسىم مەزمۇنىنى جامائەتچىلىككە ئاشكارىلاشقا قوشۇلمىغان. 2014 – يىلى، ئەسىرلەرنى خورلاش دوكلاتىنىڭ مەزمۇنىنى ئاشكارىلاش توغرىسىدا كېڭەش پالاتاسى مەركىزىي ئاخبارات ئىدارىسى بىلەن نەچچە ئاي ‹‹تالاش – تارتىش›› قىلغان.
</S>
<S ID=28726>
   ئامېرىكا پۇقرالىرى ئەسىرلەرنى خورلاش سەتچىلىكىدىن بۇرۇنلا خەۋەر تاپقان بولسىمۇ، 500 نەچچە بەتلىك دوكلات ئېلان قىلىنغاندىن كېيىن جامائەتچىلىكنى يەنىلا لەرزىگە سالدى. برېننان بۇ سوراق قىلىش تۈرىدە نۇقسان بارلىقىنى ئېتىراپ قىلىپ، ‹‹ئەسىرلەرنى خورلاش›› ئارقىلىق ئاخباراتقا ئېرىشىشنى باشقا شەكىللەرنىڭ ئورنىغا دەسسەتكىلى بولمايدىغانلىقىدا چىڭ تۇردى، ئەدلىيە مىنىستىرلىقىمۇ بۇ دوكلات سەۋەبلىك قانۇن ئىجرا قىلغۇچىلارنى ئەرز قىلىدىغان ئىشلارنىڭ يۈز بەرمەيدىغانلىقىنى جاكارلىدى. بۇ يىل 2 – ئايدا، ئامېرىكا دۆلەت مۇداپىئە مىنىستىرلىقى قاتتىق تاللاش ئارقىلىق، ئىراق ۋە ئافغانىستاندا تۇرۇشلۇق ئامېرىكا ئەسكەرلىرىنىڭ ئەسىرلەرنى خورلىغانلىقى توغرىسىدىكى 2000 پارچە سۈرەتتىن 198 پارچە ‹‹قىلمىشى يېنىكرەك›› سۈرەتنى ئېلان قىلدى. ئېلان قىلىنغان ماتېرىيال پەقەت ئاز بىر قىسىم ماتېرىيال بولسىمۇ، يەنىلا دۇنيانى لەرزىگە سالدى. ‹‹نيۇيورك ۋاقىت گېزىتى››نىڭ بىر پارچە باش ماقالىسىدە مۇنداق دېيىلگەن: ئامېرىكىنىڭ كىشىنى نەپرەتلەندۈرىدىغان، ھوقۇق بېرىلگەن، ھۆكۈمەتنىڭ يۇقىرى قاتلىمىدىكىلەر ئارىلاشقان ‹‹قانۇنلۇق›› قىلمىشىغا قانۇن ۋە ئەخلاق نۇقتىسىدىن قارىمىغاندا، ئامېرىكا ئالدىغا قاراپ ئەھمىيەتلىك قەدەم باسالمايدۇ.
</S>
<S ID=28727>
   ئامېرىكا پۇقرالىرى ئەركىنلىك ئىتتىپاقى ئامېرىكا مەركىزىي ئاخبارات ئىدارىسىنى ئەرز قىلىش دېلوسىدىن كېيىن، ئامېرىكا بۇ ئەسىرلەرنى خورلاش دوكلاتىغا قانداق قارايدۇ؟ ئامېرىكا پۇقرالىرى ۋە خەلقئارا جەمئىيەت ئاخىرقى جاۋابنى كۈتمەكتە.
</S>
<S ID=28728>
‹‹خەلق گېزىتى››دىن ئېلىندى 
</S>
</TEXT>
/BODY
/DOC