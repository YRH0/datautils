<DOC>
<DOCID>TIANSHAN.518879</DOCID>
<HEADER>
<CLASS>شىنجاڭ</CLASS>
<DATE>2016-04-21 12:05:14</DATE>
</HEADER>
<BODY>
<HEADLINE>
<S ID=26022>
74–نومۇرلۇق ھويلا مىللەتلەر ئىتتىپاقلىقى قورۇسىدىكى يېڭى ئىشلار
</S>
</HEADLINE>
<TEXT>
<S ID=26023>
  لى لىن
</S>
<S ID=26024>
  28 – مارت چۈشتىن كېيىن، قۇياش ئاددىي ئەمما پاكىز بۇ قورۇغا ئىللىق نۇرىنى سېخىيلىق بىلەن چېچىپ تۇراتتى، ئۈرۈمچى شەھىرى جەنۇبىي شىنخۇا يولى 74 – نومۇرلۇق مىللەتلەر ئىتتىپاقلىقى قورۇسىنىڭ 3 – بىناسى ئالدىدىكى گۈللۈك يېنىدا ئابدۇللا ئىككى پېشقەدەم بىلەن بۇ يىل گۈل – گىياھنى كۆپرەك تېرىپ قورۇنى گۈزەللەشتۈرۈش توغرىسىدا پاراڭلىشىۋاتاتتى. ئەتراپتىكى ياشانغانلار، بالىلار چېنىقىش ئۈسكۈنىلىرىدە چېنىقىۋاتاتتى، قورۇ ئىناقلىق كەيپىياتىغا تولغانىدى.
</S>
<S ID=26025>
  ئىسمىغا لايىق مىللەتلەر ئىتتىپاقلىقى چوڭ قورۇسى
</S>
<S ID=26026>
   تەڭرىتاغ رايونى جەنۇبىي شىنخۇا يولى باشقۇرۇش كومىتېتى غەربىي ئىتتىپاق يولى مەھەللە كومىتېتىنىڭ شۇجىسى سۈي شۇمىن: مىللەتلەر ئىتتىپاقلىقى چوڭ قورۇسىنىڭ يېڭى ئىش ئىزلىرىنى ئاڭلىماقچى بولسىڭىز يەنىلا مۇشۇ مەھەللىدىكىلەرنىڭ سۆزىگە قۇلاق سالسىڭىز بولىدۇ، دېدى ھەم بىزنى مەھەللىدىكىلەرنىڭ يېنىغا باشلاپ باردى.
</S>
<S ID=26027>
   سائەت 15 تىن 30 مىنۇت ئۆتكەن بولۇپ، 3 – بىنادا ئولتۇرۇشلۇق شىرئەلى مىجىت ئالدىراپ ئىشقا ماڭغان ئىكەن. ئۇ خەنزۇچىنى راۋان سۆزلەيدىكەن، سوئالىمىزغا جاۋاب بېرىپ مۇنداق دېدى: بۇ قورۇدىكىلەر ئۈچۈن باشقىلارغا ياردەم بېرىش ياكى باشقىلارنىڭ ياردىمىگە ئېرىشىش ئادەتتىكى ئىش. بۇلتۇر 4 – ئايدا، 4 – بىنادا ئولتۇرۇشلۇق تۇرغۇن بوۋاينىڭ تۇيۇقسىز قورسىقى قاتتىق ئاغرىپ كەتكىنىنى بىلىپ، دەرھال 120 جىددىي قۇتقۇزۇشقا تېلېفون قىلدىم ھەم دوختۇرلارغا ياردەملىشىپ ناسىلكىنى كۆتۈرۈپ، تۇرغۇن بوۋاينى دوختۇرخانىغا ئېلىپ باردىم. 5 – ئايدا بوۋاي ئالەمدىن ئۆتكەندە ئاخىرەتلىك ئىشلىرىغا ياردەملەشتىم، ئالتە يىل بۇرۇن، غۇلجا شەھىرىدىن ئۈرۈمچىگە كېلىپ ئىشلەمچىلىك قىلغانىدىم، گەرچە كۆچمە نوپۇس بولساممۇ، بۇ قورۇدا ئۆزۈمنى خوجايىندەك ھېس قىلىمەن. بۇ قورۇدىكى ھەر مىللەت قوشنىلار ناھايىتى ئىناق ئۆتىدۇ.
</S>
<S ID=26028>
   بۇ قورۇدىكى كىمدىنلا سورىسىڭىز ھەممىسى: بۇ قورۇدا قوشنىلار ئازارلاشماي، ناھايىتى ئىناق ئۆتىدۇ، دەپ جاۋاب بېرىدۇ.
</S>
<S ID=26029>
  2 – بىنا 3 – ئىشىك 1 – قەۋەتتىكى ما فېڭشيۇ موماينىڭ ئۆيىنىڭ ئىشىكىنى چەكتۇق. 86 ياشلىق بۇ موماي بىزنىڭ كېلىش مۇددىئايىمىزنى بىلگەندىن كېيىن مۇنداق دېدى: بۇ قورۇدىكى قوشنىلارنىڭ ھېكايىسى ناھايىتى كۆپ! مەن بولسام خۇيزۇ، ئۇدۇلۇمدىكى قوشنام ئۇيغۇر، ئۈستىمىزدىكى ئۆيلەردە باشقا مىللەت قوشنىلىرىممۇ بار، ھەممىمىز سالام – سەھەتلىك ئۆتىمىز، كىمنىڭ ئۆيىدە بىرەر ئىش بولسا، ھەممىمىز ياردەملىشىمىز. بۇ قورۇدا ئولتۇرغان ئون نەچچە يىلدىن بۇيان، قوشنىلار ئالمىشىپ تۇرسىمۇ، بىراق ھەممىمىز ناھايىتى ئېجىل – ئىناق. بۇرۇنقى ئۇدۇل قوشنام ئۇيغۇر ئايال ئىدى، تۆت يىل بۇرۇن ئۇنىڭ دادىسى ئالەمدىن ئۆتكەندە، نەزىر قىلدى، ئۇنىڭ ئۆيى كىچىك بولغاچقا، ئىشىكنى ئېچىۋېتىپ نەزىرگە كەلگەنلەرنى ئۆيۈمگە باشلاپ قولىغا سۇ بېرىپ چاي دەملەپ، چاي قويدۇم. كېيىن ئۇ قوشنام كۆچۈپ كەتتى، بۇلتۇر يازدا ئۇ مېنى يوقلاپ كەپتۇ. ھازىرمۇ ئۇدۇلۇمدىكى قوشنام بىلەن ناھايىتى ئىناق، قايسىمىزنىڭ ئۆيىدە ياخشىراق تاماق ئەتسەك بىر – بىرىمىزگە سۇنۇشىمىز، تېخى قوشنىلار كىر يۇيغاندا ياشانغانلارنىڭ كىيىمىنى قوشۇپ يۇيۇپ بېرىدۇ.
</S>
<S ID=26030>
   موماي بىز بىلەن قىزغىن سۆزلىشىۋاتقاندا، ئىشىك چېكىلىپ، شۇ كورپۇسنىڭ 3 – قەۋىتىدىكى قوشنىسى چېن جيەنچۈەن كىردى. ئۇ مومايغا تەشتەكتە گۈل ئۆستۈرگۈسى بولسا، ئۆيىدىكى گۈللەردىن بىر نەچچە تەشتەك بېرىدىغانلىقىنى ئېيتتى. 60 نەچچە ياشلىق چېن جيەنچۈەن مۇنداق دېدى: ئۈچ يىل بۇرۇن بۇ قورۇغا كۆچۈپ كىرگەندە تونۇشقانىدۇق. دەسلەپ كۆچۈپ كىرگەندە قوشنىلارنىڭ ناھايىتى ئېجىل – ئىناق ئۆتىدىغانلىقىنى ھېس قىلدىم. ئۇ مۇشۇ قەۋەتتىكى بىردىنبىر خەنزۇ ئىكەن، ئۇ كۆچۈپ كەلگەندە ھەممە قوشنا ئۇنىڭ بىلەن تەشەببۇسكارلىق بىلەن سالاملاشقان. بۇنىڭدىن تەسىرلەنگەن چېن جيەنچۈەنمۇ كۆپچىلىككە ناھايىتى قىزغىن مۇئامىلىدە بولغان. بىرىنچى قەۋەتتىكى ما فېڭشيۇ موماينىڭ ھەرىكەت قىلىشى قولايسىز بولغاچقا، ئۇ دائىم موماينىڭ ئەخلىتىنى تۆكۈپ، بوش ۋاقتى بولسىلا موماينىڭ ئۆيىگە كىرىپ پاراڭلىشىدىكەن.
</S>
<S ID=26031>
   بۇلتۇر چېن جيەنچۈەن ئۆيىنى بېزىمەكچى بولۇپ، قوشنىلىرىغا دەخلى يەتكۈزۈپ قويۇشتىن ئەنسىرەپ ئۆيمۇ ئۆي كىرىپ قوشنىلىرىنىڭ توغرا چۈشىنىشىنى ئېيتقاندا، ئويلىمىغان يەردىن قوشنىلىرى توغرا چۈشىنىدىغانلىقىنى ئېيتقان، تېخى ئۆيىنى بېزەپ بولغاندا قوشنىلىرى ئۇنىڭ ئۆيىگە كىرىپ مۇبارەكلىگەن، ئۇ بۇنىڭدىن بەكمۇ خۇشال بولغان.
</S>
<S ID=26032>
   مىللەتلەر ئىتتىپاقلىقىنى ياخشىلاشتا چېن جيەنچۈەننىڭمۇ ئويلىغىنى بار. ئۇ مۇنداق دېدى: ئۆزئارا ھۆرمەتلەش مىللەتلەر ئىتتىپاقلىقىنى ياخشىلاشنىڭ ئالدىنقى شەرتى، كىشىلەر ئوتتۇرىسىدا ئاكتىپ، تەشەببۇسكار، كەڭ قورساق، بىر نىيەت، بىر مەقسەتتە بولغاندىلا، ئاندىن مىللەتلەر ئىتتىپاقلىقىنىڭ ئۇلىنى مۇستەھكەملىگىلى بولىدۇ.
</S>
<S ID=26033>
   مىللەتلەر ئىتتىپاقلىقىنىڭ تارىخى ئۇزاق
</S>
<S ID=26034>
   غەربىي ئىتتىپاق يولى مەھەللە كومىتېتىنىڭ خىزمەتچىلىرى بىزگە مۇنداق دېدى: 74 – نومۇرلۇق قورۇ مىللەتلەر ئىتتىپاقلىقى چوڭ ھويلىسىدا، 11 مىللەتتىن تەركىب تاپقان 276 ئاھالە بار. 80 – يىللاردا سېلىنغان بۇ چوڭ قورۇدا خەنزۇ، ئۇيغۇر، خۇيزۇ، قازاق، موڭغۇل قاتارلىق 11 مىللەت ئاھالىسى ئارىلىشىپ ئولتۇراقلاشقان، بۇنىڭ ئىچىدە ئاز سانلىق مىللەت نوپۇسى %89نى ئىگىلەيدۇ. 30 يىلغا يېقىن ۋاقىتتىن بۇيان، بۇ ئازادە، چوڭ قورۇدىكى ھەر مىللەت قوشنىلار بىر ئائىلە كىشىلىرىدەك ئىناق ئۆتتى، ئۇلارنىڭ سەمىمىي، چوڭقۇر ھېسسىياتى قېرىنداشلىقتىن ھالقىپ، مىللەتلەر ئىتتىپاقلىقى كۈيىنى ياڭراتتى. مانا نەچچە ئون يىل ئۆتۈپ كەتتى، بىنا كونىرىغان بولسىمۇ، قوشنىلار ئوتتۇرىسىدىكى دوستلۇق ۋە ھېسسىيات تېخىمۇ قويۇقلاشتى.
</S>
<S ID=26035>
   2011 – يىلىدىن باشلاپ، غەربىي ئىتتىپاق يولى مەھەللە كومىتېتى 74 – نومۇرلۇق قورۇنى تەڭرىتاغ رايونىدىكى مىللەتلەر ئىتتىپاقلىقى قورۇسى قىلىپ، بۇ قورۇدىكىلەرنى مىللەتلەر ئىتتىپاقلىقى تەشۋىقاتىغا قاتناشتۇرۇشقا ئەھمىيەت بېرىپ، ئەتراپتىكى كىشىلەر ۋە ئىشلارنى تەشۋىق قىلىپ، كىشىلەرنى بىرلىكتە قول سېلىپ مىللەتلەر ئىتتىپاقلىقى چوڭ قورۇسىنى بەرپا قىلىشقا سەپەرۋەر قىلدى. مەھەللە كومىتېتى پارتىيە باش ياچېيكىسى پارتىيەلىك كادىرلارنى تۆت تەشۋىقات ئەترىتى قىلىپ ئايرىپ، ئائىلىلەرگىچە بېرىپ پارتىيەنىڭ مىللەتلەر، دىن سىياسىتى، ئالاقىدار قانۇن – نىزاملار ۋە مىللەتلەر ئىتتىپاقلىقىنىڭ مۇھىم ئەھمىيىتىنى يەتكۈزدى. يەنە قورۇدىكى پارتىيە ئەزالىرى ۋە ھەر مىللەت ئامما ئارىسىدا ‹‹كۆرسىتىش، ياردەم بېرىش، ئۆگىنىش›› (يەنى: ئەمگەك نەمۇنىچىلىرىنى كۆرسىتىش، ئارقىدا قالغانلارغا ياردەم بېرىش، ئۈلگىلەردىن ئۆگىنىش) پائالىيىتىنى قانات يايدۇرۇپ، مىللەتلەر ئىتتىپاقلىقىدىكى نەمۇنىچى، ئىلغار تىپلارنى ئۈزلۈكسىز كۆرسەتتى، مەسىلەن: ‹‹بىر يۈەنلىك قورۇ باشلىقى ئەركىن رەھمىتۇللا، ياخشى قوشنا سۈن جىخۇي، سىرتتىن كەلگەن ئىشلەمچى قۇربان ئوبۇل قاتارلىقلار، يەنە قىسقا فىلىم، ئۈچ كەلىمە سۆز، كىچىك ھېكايە قاتارلىق شەكىللەر ئارقىلىق ئاھالىلەر ئارىسىدا تەشۋىقاتنى قانات يايدۇرۇپ، ئەتراپىدىكى كىشىلەر ۋە ئىشلار ئارقىلىق ھەر مىللەت ئاممىغا تەسىر كۆرسەتتى ۋە ئۇلارنى يېتەكلىدى.
</S>
<S ID=26036>
   بۇ قورۇدا ئىزچىل خوجىلىق شىركىتى يوق ئىدى، 2012 – يىلى 9 – ئايدا مەھەللە بۇ چوڭ قورۇدىكى ھەر بىر ئائىلىنى بىر يۈەندىن پۇل چىقىرىپ قورۇ باشلىقى تەكلىپ قىلىشقا ئۈندىدى، ئەركىن تەشەببۇسكارلىق بىلەن ئوتتۇرىغا چىقىپ قورۇ باشلىقلىقىنى ئۈستىگە ئېلىپ، تالاش – تارتىشلارنى مۇرەسسە قىلدى، ئەخلەتلەرنى تازىلىدى... خىزمىتى كۆرۈنەرلىك بولغاچقا قورۇدىكىلەر سەمىمىيلىك بىلەن ئۇنى ‹‹بىر يۈەن قورۇ باشلىقى›› دەپ ئاتاشتى.
</S>
<S ID=26037>
   2013 – يىلى 6 – ئايدا بۇ قورۇدىكىلەر مەھەللىنىڭ قوللىشى بىلەن، چوڭ قورۇ ئىشىكىگە ‹‹74 – نومۇرلۇق مىللەتلەر ئىتتىپاقلىقى چوڭ قورۇسى›› دېگەن ۋىۋىسكىنى ئاستى، ئاھالىلەرمۇ ‹‹مىللەتلەر ئىتتىپاقلىقى چوڭ قورۇسى›› دېگەن بۇ شەرەپتىن ئىپتىخارلاندى.
</S>
<S ID=26038>
   سۈي شۇمىن مۇنداق دېدى: قىشتا قار تازىلىغاندا ئاھالىلەر ئۆزلۈكىدىن قار تازىلاش ئەترىتىگە قوشۇلىدۇ. 2014 – يىلى ھويلا – ئارانلارنى باشقۇرۇش تورىنى ئۆزگەرتىش ۋە سىرتقى تامنى ئىسسىق ساقلاش قاتارلىق ئۇل ئەسلىھەلەرنى ئۆزگەرتكەندە، كۆپ قىسىم ئاھالە تەشەببۇسكارلىق بىلەن قۇرۇلۇشچىلارنى چاي بىلەن تەمىنلىدى. 86 ياشلىق ما فېڭشيۇ ئىلگىرى قۇرۇلۇشچىلارغا بىر ھەپتە ھەقسىز چاي توشۇغان.
</S>
<S ID=26039>
   غەربىي ئىتتىپاق يولى مەھەللە خىزمىتى كومىتېتىنىڭ شۇجىسى سۈي شۇمىن 74 – نومۇرلۇق مىللەتلەر ئىتتىپاقلىقى چوڭ قورۇسىغا بولغان تەسىراتىنى ‹‹ ئىتتىپاقلىق، مىننەتدارلىق، ئىناقلىق›› دېگەن ئۈچ جۈملىگە يىغىنچاقلىدى. ئۇ مۇنداق دېدى: مەھەللە خىزمىتى بىلەن شۇغۇللانغان 15 يىلدىن بۇيان مەن تۆت مەھەللىدە خىزمەت قىلدىم، 74 – نومۇرلۇق مىللەتلەر ئىتتىپاقلىقى قورۇسىنىڭ كەيپىياتى مەندە ناھايىتى چوڭقۇر تەسىر قالدۇردى.
</S>
<S ID=26040>
   تەڭرىتاغ رايونلۇق پارتكوم، رايونلۇق خەلق ھۆكۈمىتىنىڭ كۈچلۈك قوللىشى ۋە ‹‹ئۈچ ئەل›› خىزمىتى گۇرۇپپىسىنىڭ ياردىمىدە، غەربىي ئىتتىپاق يولى مەھەللىسى مىللەتلەر ئىتتىپاقلىقى قورۇسىنىڭ ئۇل ئەسلىھەلىرىنى ياخشىلاش ئارقىلىق، قورۇدىكى ھەر مىللەت قوشنىلارنىڭ تۇرمۇش سۈپىتى كۆرۈنەرلىك ياخشىلاندى، پارتىيە بىلەن ئامما، ئارمىيە بىلەن خەلق ۋە قوشنىلار ئارا مۇناسىۋەت تېخىمۇ قويۇقلىشىپ، ھەر مىللەت ئاممىنىڭ ياخشى باھاسىغا ئېرىشتى.
</S>
</TEXT>
/BODY
/DOC