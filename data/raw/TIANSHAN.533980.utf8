<DOC>
<DOCID>TIANSHAN.533980</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-07-11 16:15:30</DATE>
</HEADER>
<BODY>
<HEADLINE>
<S ID=32756>
تەكشۈرۈش دوكلاتى: ۋىرۇسلۇق جىگەر ياللۇغى ئاللىقاچان «1-نومۇرلۇق قاتىل»غا ئايلاندى
</S>
</HEADLINE>
<TEXT>
<S ID=32757>
‏   «The Lancet» (سۆگەت يوپۇرمىقىسىمان ئوپېراتسىيە پىچىقى) ژۇرنىلىدا 7-ئىيۇل ئېلان قىلىنغان بىر تەكشۈرۈش دوكلاتىدا دېيىلىشىچە، ۋىرۇس كەلتۈرۈپ چىقارغان جىگەر ياللۇغى ئاللىقاچان جاننى ئالىدىغان، مېيىپ قىلىپ قويىدىغان «1-نومۇرلۇق قاتىل»غا ئايلانغان بولۇپ، ھەر يىلى بۇ سەۋەبلىك ئۆلۈپ كېتىدىغان ئادەملەرنىڭ سانى ئەيدىز ۋىرۇسى، ئۆپكە تۇبېركۇليۇزى ياكى بەزگەك كېسىلى بىلەن ئۆلۈپ كېتىدىغانلار سانىدىن كۆپ ئىكەن.
</S>
<S ID=32758>
   183 دۆلەتنىڭ ئالاقىدار سانلىق مەلۇماتى ئاساسىدا ئىشلەنگەن بۇ دوكلاتتا مەلۇم بولۇشىچە، 1990-يىلدىن 2013-يىلغىچە ۋىرۇسلۇق جىگەر ياللۇغى كەلتۈرۈپ چىقارغان يۇقۇملىنىش، جىگەر كېسەللىكى ۋە راكتا ئۆلۈپ كەتكەنلەرنىڭ سانى %63 ئاشقان بولۇپ، 890 مىڭ ئادەمدىن 1 مىليون 450 مىڭ ئادەمگە كۆپەيگەن.
</S>
<S ID=32759>
   بۇ تۈرلۈك تەتقىقاتنىڭ باشلامچىسى، ئەنگلىيە ئىمپېرىيە تەبىئىي پەن ۋە سانائەت پەنلىرى ئىنستىتۇتى تېببىي پەنلەر فاكۇلتېتىنىڭ پىروفېسسورى گىراھام كۇك: «1990-يىلدىن بۇيان ئۆپكە تۇبېركۇليۇزى، بەزگەك قاتارلىق يۇقۇملۇق كېسەللىكلەردە ئۆلۈپ كېتىدىغانلارنىڭ سانى ئازلىدى، بىراق، ۋىرۇسلۇق جىگەر ياللۇغى بىلەن ئۆلۈپ كېتىۋاتقانلارنىڭ سانى ئېشىپ بارماقتا» دېگەن. ئىگىلىنىشىچە، جىگەر ياللۇغى بەش خىل بولۇپ، نۆۋەتتە پەقەت A تىپلىق جىگەر ياللۇغى بىلەن B تىپلىق جىگەر ياللۇغىنىڭلا ۋاكسىنىسى بار ئىكەن، C تىپلىق جىگەر ياللۇغىنىڭ ۋاكسىنىسى يوق ئىكەن، بىراق داۋالاش چارىسى بار ئىكەن. لېكىن كۇكنىڭ ئېيتىشىچە، يېڭى دورىنىڭ باھاسى بەك يۇقىرى ئىكەن، مەيلى باي ياكى نامرات دۆلەتتىكىلەر بولسۇن، ھەممىسىنىڭ سېتىۋالمىقى تەسكە چۈشىدىكەن.
</S>
<S ID=32760>
   ۋاقتىدا داۋالاش ئېلىپ بارغاندا B تىپلىق جىگەر ياللۇغى ۋە C تىپلىق جىگەر ياللۇغىنىڭ يەنىمۇ تەرەققىي قىلىپ ئاستا خاراكتېرلىك جىگەر كېسىلىگە ئايلىنىشىنىڭ ئالدىنى ئالغىلى بولىدىكەن، بىراق مۆلچەرلىنىشىچە، %95 بىمار ئۆزىنىڭ جىگەر ياللۇغىغا گىرىپتار بولغانلىقىنى بىلەلمەيدىكەن.
</S>
</TEXT>
/BODY
/DOC