<DOC>
<DOCID>TIANSHAN.518493</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-04-19 15:30:46</DATE>
</HEADER>
<BODY>
<HEADLINE>
<S ID=25809>
توقاچلىقلار كادىرلارنىڭ پايدىسىنى كۆردى
</S>
</HEADLINE>
<TEXT>
<S ID=25810>
   قۇربان مولنىياز خەۋەر قىلىدۇ: ئاپتونوم رايونلۇق خەلق تەپتىش مەھكىمىسىدىن باي ناھىيەسىنىڭ سايرام بازىرى توقاچ كەنتىگە چۈشكەن خىزمەت گۇرۇپپىسىدىكى كادىرلار كەنتكە چۈشكەندىن كېيىن كەنتنىڭ ئەمەلىي ئەھۋالىنى چىقىش قىلىپ، ئۈنۈملۈك تەدبىر قوللىنىپ، نامراتلارنى يۆلەش – ئېچىش خىزمىتىگە ئالاھىدە كۈچىدى.
</S>
<S ID=25811>
   توقاچ كەنتىدىكى چۇرۇق مۇھەممەتئىمىن ئىلگىرى ھۆددە ئالغان ئالتە مو يېرىگە ياڭاق كۆچىتى تىككەن بولسىمۇ، ئەمما ياڭاق دەرىخىنى ئىلمىي پەرۋىش قىلىشنى بىلمىگەچكە، ياڭاقتىن ياخشى ھوسۇل ئالالماي، كىرىمى يىلسېرى تۆۋەنلەپ كەتكەنىدى.
</S>
<S ID=25812>
   خىزمەت گۇرۇپپىسىنىڭ باشلىقى ئەن ۋېن مۇنداق دېدى: ئائىلىلەرگە كىرىپ ئەھۋال ئىگىلەش جەريانىدا، دېھقانلاردا ياڭاق كۆچىتى تىكسە پايدىسى بىر قەدەر تۆۋەن بولىدىكەن، دېگەن قاراشنىڭ ئومۇملىشىپ قالغانلىقىنى بايقاپ، بۇ مەسىلىنى ئەستايىدىل ئويلىنىپ، ياڭاقنىڭ ئىقتىسادىي قىممىتىنىڭ بۇغداي، قوناقتىن يۇقىرى بولىدىغانلىقىنى مۇئەييەنلەشتۈردۇق.
</S>
<S ID=25813>
ئەمما ياڭاق ھوسۇلىنىڭ تۆۋەن، سۈپىتىنىڭ ياخشى بولماسلىقىدا دېھقانلارنىڭ باغۋەنچىلىك تېخنىكىسىنى بىلمەيدىغانلىقىنى بايقاپ، باغ – ئورمانچىلىقنى تەرەققىي قىلدۇرۇشتا باشقۇرۇشنى كۈچەيتىپ، سېلىنمىنى ئاشۇرۇپ، ھوسۇلنى يۇقىرى كۆتۈرۈشنىڭ مۇھىملىقىنى ھېس قىلدۇق.
</S>
<S ID=25814>
   كادىرلار ئاممىنىڭ باغ – ئورمانچىلىقنى باشقۇرۇش تېخنىكا سەۋىيەسىنى ئۆستۈرۈپ، باغۋەنچىلىكتىن قىلىدىغان كىرىمىنى ئاشۇرۇش ئۈچۈن، ئاقسۇ ۋىلايەتلىك كەسپىي تېخنىكا ئىنستىتۇتىدىن باغۋەنچىلىك مۇتەخەسسىسلىرىنى تەكلىپ قىلىپ، دېھقانلارغا باغ – ئورمانچىلىق تېخنىكىسى بويىچە دەرس ئۆتكۈزدى.
</S>
<S ID=25815>
خىزمەت گۇرۇپپىسىدىكىلەر يەنە سايرام بازىرىنىڭ نامراتلارنى يۆلەش – ئېچىش خىزمىتىگە بىرلەشتۈرۈپ، نامراتلارنى يۆلەش – ئېچىش لايىھەسىنى تۈزۈپ، سايرام بازىرىغا يەرلىك باغ – ئورمانچىلىق مۇتەخەسسىسلىرىنى يېتىشتۈرۈپ بېرىشنى نۇقتىلىق خىزمەت قاتارىغا كىرگۈزدى.
</S>
<S ID=25816>
توقاچ كەنتىدىكى قىيىنچىلىقى بار ئەخمەت ناسىر ئائىلىسى 28 ئائىلىلىك قىيىنچىلىقى بار ئامما قاتارىدا نامراتلىقتىن قۇتۇلدۇرۇش ئوبيېكتى قىلىپ بېكىتىلىپ، باغ – ئورمانچىلىق تېخنىكىسىنى ئۆگىنىش پۇرسىتىگە ئېرىشتى.
</S>
<S ID=25817>
خىزمەت گۇرۇپپىسىنىڭ باشلىقى ئەن ۋېن مۇنداق دېدى: ھەر بىر كەنتتە 15 تىن 20 گىچە تايانچ كادىرنى تەربىيەلىگەندە، ھەر يىلدىكى ياڭاق دەرەخلىرىنى چاتاش، ئۇلاش پەرۋىشىدە سىرتتىن تېخنىك تەكلىپ قىلىشنىڭ ھاجىتى قالمايدۇ.
</S>
<S ID=25818>
ئۆز كۈچىمىزگە تايانغاندا ھەم ئۈنۈم ھاسىل قىلغىلى، ھەم كىرىمنى ئاشۇرغىلى بولىدۇ.
</S>
<S ID=25819>
‏
</S>
</TEXT>
/BODY
/DOC