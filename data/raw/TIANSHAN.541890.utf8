<DOC>
<DOCID>TIANSHAN.541890</DOCID>
<HEADER>
<CLASS>مەملىكەت</CLASS>
<DATE>2016-08-17 10:57:55</DATE>
</HEADER>
<BODY>
<HEADLINE>
<S ID=40131>
ئۆزىنى دۇنخۇاڭ تەتقىقاتىغا بېغىشلىغان فەن جىنشى
</S>
</HEADLINE>
<TEXT>
<S ID=40132>
 شىنخۇا ئاگېنتلىقى مۇخبىرى جاڭ يۈجيې
</S>
<S ID=40133>
   يېقىندا 78 ياشلىق فەن جىنشى ئۈچ سائەتتىن ئارتۇق لېكسىيە سۆزلىگەندىن كېيىن، بېيجىڭ ئۇنىۋېرسىتېتىنىڭ نەچچە ئون ئوقۇغۇچىسى بىلەن دۇنخۇاڭ تەتقىقات ئورنىنىڭ ئالدىدا خاتىرە سۈرەتكە چۈشتى.
</S>
<S ID=40134>
   فەن جىنشى يېرىم ئەسىر بۇرۇنقى ئىشلارنى ئەسلەپ مۇنداق دېدى: سىلەر ھازىر 18، 19 ياشلارغا كىردىڭلار، مەن دەسلەپ دۇنخۇاڭدىكى مىڭئۆيگە كەلگەندە 24 ياشتا ئىدىم.
</S>
<S ID=40135>
   1962 – يىلى بېيجىڭ ئۇنىۋېرسىتېتى ئارخېئولوگىيە فاكۇلتېتىنىڭ ئوقۇغۇچىسى فەن جىنشى تۇنجى قېتىم قۇملۇقنىڭ چېتىدىكى دۇنخۇاڭ مىڭئۆيىگە كېلىپ پىراكتىكا قىلدى.
</S>
<S ID=40136>
ئۇ: ھەر بىر ئۆڭكۈرنى كۆرۈپ ھەيران قالغانىدىم، لېكىن بۇ ئۆڭكۈرنىڭ زادى قانچىلىك قىممەتكە ئىگە ئىكەنلىكىنى بىلمەيتتىم، شۇ چاغدا مەن ناھايىتى ھاياجانلانغان ۋە چوڭقۇر تەسىراتقا ئىگە بولغانىدىم، دېدى.
</S>
<S ID=40137>
   شۇنىڭدىن كېيىنكى 50 نەچچە يىلدا ئۇ دۇنخۇاڭدىكى مىڭئۆي بىلەن چەمبەرچاس باغلىنىپ، ئايرىلماس بىر گەۋدىگە ئايلاندى.
</S>
<S ID=40138>
ئۇ 2015 – يىلى 3 – ئايدا دۇنخۇاڭ تەتقىقات يۇرتىنىڭ باشلىقىلىق ۋەزىپىسىدىن بوشانغاندىن كېيىنمۇ، يۇرتى شاڭخەيگە قايتماي، داۋاملىق دۇنخۇاڭدا قالدى، ئۇ ھازىر لېكسىيە سۆزلەش، تەتقىقات بىلەن شۇغۇللىنىش، ئىلمىي مۇھاكىمە يىغىنلىرىغا قاتنىشىش قاتارلىق پائالىيەتلەر بىلەن ئالدىراش ئۆتمەكتە.
</S>
<S ID=40139>
   فەن جىنشى مۇنداق دېدى: دەسلەپ دۇنخۇاڭدا ئۆمۈربويى تۇرۇپ قېلىشىمنى ئويلىمىغانىدىم، بەلكىم بۇ تەقدىرنىڭ ئورۇنلاشتۇرۇشى بولسا كېرەك، بۇ يەردە ئىزچىل تۇرۇپ كېلىۋاتىمەن.
</S>
<S ID=40140>
يىللارنىڭ ئۆتۈشى بىلەن دۇنخۇاڭ مىڭئۆيىنىڭ بىباھا خەزىنە ئىكەنلىكىنى تونۇپ يەتتىم.
</S>
<S ID=40141>
   فەن جىنشى پىراكتىكىسىنى تۈگىتىپ، 2 – يىلى ئوقۇش پۈتكۈزۈپ دۇنخۇاڭ تەتقىقات ئورنىغا كېلىپ خىزمەتكە چۈشتى.
</S>
<S ID=40142>
ئەينى چاغدا ‹‹دۆلەتلىك دۇنخۇاڭ سەنئىتى تەتقىقات ئورنى›› قۇرۇلغىنىغا 20 يىلچە بولغان بولسىمۇ، ئەمما دۇنخۇاڭنىڭ تۇرمۇش شارائىتى يەنىلا ئىنتايىن جاپالىق ئىدى.
</S>
<S ID=40143>
   دۇنخۇاڭ مىڭئۆيى ئارخېئولوگىيەلىك تەتقىقات خىزمىتىگە ئىشتىياق باغلىغان فەن جىنشى دۇنخۇاڭ مىڭئۆيىنىڭ شىمالىي سۇلالىلەر، سۈي سۇلالىسى ۋە تاڭ سۇلالىسى دەۋرىدىن بۇرۇنقى مەزگىلىنى تۈر ۋە دەۋرگە ئايرىپ چىقتى، بۇ دۇنخۇاڭ مىڭئۆيىنىڭ دەۋرىنى ئايرىپ چىقىشتا ئىلىم – پەن ساھەسىدىكىلەر ئېتىراپ قىلىدىغان نەتىجە بولۇپ قالدى.
</S>
<S ID=40144>
ئۇ باش بولۇپ تۈزگەن ‹‹دۇنخۇاڭ مىڭئۆيى›› ناملىق 26 توملۇق چوڭ تىپتىكى كىتاب دۇنخۇاڭ مىڭئۆيىگە ئائىت 100 يىللىق تەتقىقاتنى مەركەزلىك نامايان قىلدى، ئۇنىڭ دۇنخۇاڭدا خىزمەت قىلىۋاتقىنىغا 20 نەچچە يىل بولغاندا، يەنى 1986 – يىلى ئېرى پېڭ جىنجاڭ ۋۇخەندىكى خىزمىتىدىن ۋاز كېچىپ، دۇنخۇاڭغا كېلىپ ئۇنىڭ بىلەن بىللە تۇردى.
</S>
<S ID=40145>
   فەن جىنشى 1998 – يىلى تەتقىقات يۇرتىغا 3 – قېتىم باشلىق بولدى.
</S>
<S ID=40146>
بۇ مەزگىلدە ئۇ 1000 يىلدىن بۇيان ساقلىنىپ كېلىۋاتقان بۇ سەنئەت دۇردانىلىرىنى قانداق قىلىپ تېخىمۇ ئۇزاق ساقلاپ قېلىش مەسىلىسى ئۈستىدە باش قاتۇردى.
</S>
<S ID=40147>
   نەتىجىدە، فەن جىنشىنىڭ كاللىسىدا ھەر بىر ئۆڭكۈر، ھەر بىر رەسىم، ھەر بىر رەڭلىك ھەيكەلگە رەقەملىك ئارخىپ تۇرغۇزۇپ، رەقەم تېخنىكىسى ئارقىلىق دۇنخۇاڭ مىڭئۆيىنىڭ قىياپىتىنى مەڭگۈ ساقلاشتىن ئىبارەت تەسەۋۋۇر پەيدا بولدى.
</S>
<S ID=40148>
   2008 – يىلىنىڭ ئاخىرى دۇنخۇاڭ مىڭئۆيىنى قوغداش بويىچە تارىختىكى كۆلىمى ئەڭ چوڭ، چېتىلىش دائىرىسى ئەڭ كەڭ بولغان ئۇنىۋېرسال قوغداش قۇرۇلۇشى يولغا قويۇلدى، گەۋدىسىنى پۇختىلاش، قۇم – بوراننى تىزگىنلەش قاتارلىق ئۇل قۇرۇلۇشتىن باشقا، يەنە دۇنخۇاڭ مىڭئۆيىنىڭ A دەرىجىلىك 149 ئۆڭكۈرىدىكى مەدەنىيەت يادىكارلىقلىرىنى سۈرەتكە ئېلىش، پىششىقلاپ بىر تەرەپ قىلىش ۋە سانلىق مەلۇمات ئامبىرىنى قۇرۇش قاتارلىق خىزمەتلەر تاماملاندى، دۇنخۇاڭ مىڭئۆيى ساياھەتچىلەر مەركىزى قۇرۇلدى، بۇنىڭ بىلەن رەقەملىك كىنو قاتارلىق زامانىۋى ئىپادىلەش ۋاسىتىلىرى ئارقىلىق تاماشىبىنلارنى دۇنخۇاڭنى چۈشىنىش ئىمكانىيىتى يارىتىلدى.
</S>
<S ID=40149>
   2014 – يىلى 8 – ئايدا دۇنخۇاڭ مىڭئۆيى رەقەملىك كۆرسىتىش مەركىزى پۈتتى، ‹‹ئومۇمىي مىقدارنى تىزگىنلەش، توردا ئالدىن كېلىشىش، توردا پۇل تۆلەش، ئالدى بىلەن فىلىم كۆرۈش، ئارقىدىن مىڭئۆينى كۆرۈش›› تىن ئىبارەت ساياھەتچىلەرگە ئېچىۋېتىش يېڭى ئەندىزىسى يولغا قويۇلدى.
</S>
<S ID=40150>
2016 – يىلى 4 – ئايدا ‹‹رەقەملىك دۇنخۇاڭ›› تورغا چىقىرىلىپ، 30 تىپىك ئۆڭكۈرنىڭ يۇقىرى ئېنىقلىقتىكى رەقەملىك مەزمۇنى بىلەن پۈتۈن مەنزىرىسىنى زىيارەت قىلىش ئالاقە تورى ئارقىلىق تۇنجى قېتىم دۇنياغا ئېلان قىلىندى.
</S>
<S ID=40151>
   بۇنى يولغا قويۇش جەريانى ناھايىتى جاپالىق بولدى. بىر تەرەپتىن، يىغىدىغان ئۇچۇرنىڭ مىقدارى كۆپ بولدى، يەنە بىر تەرەپتىن، تۈرلۈك گۇمان ۋە ئەيىبلەشلەرگە تاقابىل تۇرۇشقا توغرا كەلدى، بەزىلەر ئۇنى ‹‹مىڭئۆينى چىڭ ساقلايمەن، دەپ ساياھەتچىلىكنى توسۇپ قويدى، پۇل تېپىشنى بىلمىدى››، دەپ ئەيىبلىدى.
</S>
<S ID=40152>
   فەن جىنشى مۇنداق دېدى: مەن ساياھەت قىلىشقا قارشى ئەمەس، لېكىن ئالدىنقى شەرت ياخشى قوغداش.
</S>
<S ID=40153>
ھەم مەدەنىيەت يادىكارلىقلىرىغا مەسئۇل بولۇشىمىز، ھەم ساياھەتچىلەرگە مەسئۇل بولۇشىمىز كېرەك، دۇنخۇاڭ تەتقىقات يۇرتى بارلىق ئاماللارنى قوللىنىپ، ساياھەتچىلەرگە دۇنخۇاڭ مىڭئۆيىنى ئازادە، تولۇق كۆرۈش شارائىتى يارىتىپ بېرىدۇ، ئەمما قوغداشنى ھەرگىز تاشلاپ قويۇشقا بولمايدۇ.
</S>
<S ID=40154>
   فەن جىنشى مۇنداق دېدى: مەن پەقەت بىر قېتىملىق كۈچ ئۇلاش تايىقىنى ئېلىپ، بىر جەرياننىلا تاماملىدىم، مەدەنىيەت مىراسلىرىنى قوغداشتا يەنىلا ئەۋلادمۇ ئەۋلاد تىرىشىشقا توغرا كېلىدۇ، تەتقىقات ئورنىنىڭ باشلىقلىق ۋەزىپىسىدىن بوشانغاندىن كېيىن، ئەمدى ئۆزۈم قىلىشقا تېگىشلىك بەزى ئىشلارنى قىلىشىم كېرەك.
</S>
<S ID=40155>
   ئۇ ئېيتقان ‹‹قىلىشقا تېگىشلىك ئىشلار›› 100 توملۇق دۇنخۇاڭ مىڭئۆيىنىڭ ئارخېئولوگىيەلىك دوكلاتىنى تۈزۈش خىزمىتىنى كۆرسىتەتتى.
</S>
<S ID=40156>
   2011 – يىلى ‹‹دۇنخۇاڭ 275~266 – نومۇرلۇق مىڭئۆيىنىڭ ئارخېئولوگىيەلىك دوكلاتى›› نەشر قىلىپ تارقىتىلدى، بۇ، مىڭئۆيگە ئائىت ئەڭ تەپسىلىي ۋە ئېنىق ئارخىپ ماتېرىيالى بولۇپ قالدى.
</S>
<S ID=40157>
   فەن جىنشى مۇنداق دېدى: ئارخېئولوگىيەلىك دوكلات ھەر بىر ئارخېئولوگنىڭ ئاساسىي خىزمىتى ھېسابلىنىدۇ.
</S>
<S ID=40158>
تەتقىقات بىلەن شۇغۇللىنىش يىغىن ئېچىش ئەمەس، بەلكى پۈتۈن دىققىتى بىلەن ئىشلەيدىغان، نەچچە يىل جىمجىت ئولتۇرۇپ قىلىدىغان خىزمەت.
</S>
<S ID=40159>
   ئۇ يەنە مۇنداق دېدى: مەن بۇ ياشقا كەلگەندە ئىنسان ھاياتىنىڭ تولىمۇ قىسقا ئىكەنلىكىنى ھېس قىلدىم.
</S>
<S ID=40160>
دۆلەت بىزنى تەربىيەلىگەن ئىكەن، جەمئىيەتكە ئاز – تولا ئىش قىلىپ بېرىشىمىز كېرەك، كۆپچىلىك تىرىشىپ ئىشلىگەندە جەمئىيەت تەرەققىي قىلىدۇ، ئۆزىمىزمۇ دۇنياغا بىكار كەلمىگەن بولىمىز.
</S>
</TEXT>
/BODY
/DOC