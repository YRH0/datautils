<DOC>
<DOCID>TIANSHAN.524124</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-20 11:49:33</DATE>
</HEADER>
<BODY>
<HEADLINE>
<S ID=28632>
ئىتتىپاقلىق زىياپىتى
</S>
</HEADLINE>
<TEXT>
<S ID=28633>
  تاھىرجان نىياز،  ئالتۇنگۈل ھاشىم
</S>
<S ID=28634>
   ـ بۇ تاماقنى ئۇيغۇرچە نېمە دەپ ئاتايمىز، قېنى قايسىڭلار دەپ بېرەلەيسىلەر؟ – دەپ سورىدى رىياسەتچى مېھرىگۈل ئابلا راۋان خەنزۇ تىلىدا.
</S>
<S ID=28635>
   ـ مەن بىلىمەن، ئۇنى چۆچۈرە دەيمىز، – دېدى تېڭ جيەنشىن بوۋاي كۈلۈپ تۇرۇپ.
</S>
<S ID=28636>
   ـ بوۋاينىڭ دېگىنى توغرا، ئۇنداقتا خەنزۇچىسىنى قايسىڭلار بىلىسىلەر؟
</S>
<S ID=28637>
  ـ خۇندۈن، دەپ جاۋاب بەردى داستىخاندا ئولتۇرغان ئوتتۇرا ياشلىق ئۇيغۇر ئايال.
</S>
<S ID=28638>
    بۇ يېقىندا شايار ناھىيەسىنىڭ شايار بازىرى باغچا مەھەللىسىدىكى 60 ياشلىق سېيىتنىساخان ساۋۇرنىڭ ھويلىسىدا ئۆتكۈزۈلگەن ئىتتىپاقلىق زىياپىتىدە بولۇنغان سۆزلەر ئىدى. بۇ پائالىيەتنى بازارلىق يەرلىك لېكسىيەچىلەر گۇرۇپپىسىنىڭ ئەزاسى، ئىلغار ئىدىيەلىك مەھەللە ئەزاسى سېيىتنىساخان ساۋۇر ‹‹مىللەتلەر ئىتتىپاقلىقى – تەرەققىياتى يىلى›› مۇناسىۋىتى بىلەن ھەر مىللەتتىن بولغان دوستلىرىنى چاقىرىپ، كۆڭۈل ئېچىش، تاماق يېيىشنى بىرلەشتۈرگەن ئىتتىپاقلىقنىڭ سىموۋولى بولغان بۇ پائالىيەتنى ئالاھىدە ئۇيۇشتۇرغانىدى. پائالىيەتكە مۇشۇ مەھەللە ۋە قوشنا مەھەللىدىكى ئۇيغۇر، خەنزۇ قاتارلىق ھەر مىللەتتىن بولغان 100گە يېقىن كىشى تەكلىپ قىلىندى. پائالىيەت سورۇنىغا ئۇيغۇرلارنىڭ ئەنئەنىۋى مېھماندارچىلىق ئادىتى بويىچە چىرايلىق گىلەم، كۆرپىلەر سېلىنىپ، داستىخانغا تاتلىق – تۈرۈم، ئاچچىق – چۈچۈكلەر تىزىلىپ، چۆچۈرە، پولۇ تارتىلدى. ھەر مىللەت سورۇن ئەھلى بىر داستىخاندا ئولتۇرۇپ، ئۇيغۇرلارنىڭ مەززىلىك تائاملىرىغا ئېغىز تەگكەچ، ئۆز ئارا ھال – مۇڭ بولۇشتى ھەم مەھەللىلەردىكى ھەر مىللەت خەلق سەنئەتكارلىرى ۋە قىزىقچىلار ئورۇنلىغان ئۇيغۇرچە، خەنزۇچە ناخشا، ئۇسسۇل، ئېتۇت، سۆز ئويۇنى قاتارلىق سەنئەت نومۇرلىرىدىن قانغۇچە ھۇزۇرلاندى. سەنئەت نومۇرلىرىدا پارتىيە، ھۆكۈمەتنىڭ ئەلگە نەپ يەتكۈزىدىغان سىياسەتلىرىنىڭ خەلققە ئېلىپ كەلگەن بەخت – سائادىتى، خەلق تۇرمۇشىدىكى ئۆزگىرىشلەر، ئىتتىپاقلىقنى قەدىرلەپ، ئەسەبىيلىكنى تۈگىتىپ، ئىناق، گۈزەل شايار بەرپا قىلىشتەك گۈزەل ئارزۇلار ئىپادىلەنگەن بولۇپ، پائالىيەت ئاخىرىدىكى مەشرەپ ھەر مىللەت ئاممىسىنىڭ كەيپىياتىنى ئەۋجىگە كۆتۈردى. سېيىتنىساخان ساۋۇر خەنزۇ دوستلىرىغا دوپپا سوۋغا قىلدى.
</S>
<S ID=28639>
   سېيىتنىساخان ساۋۇر مۇنداق دېدى: پارتىيەنىڭ سىياسىتى ياخشى، بۇ ئاددىي زىياپەت پائالىيىتىنى ھەر مىللەت قېرىنداشلارنىڭ ئىتتىپاقلىق، دوستلۇقىنى تېخىمۇ كۈچەيتىش مەقسىتىدە ئۇيۇشتۇردۇم.
</S>
<S ID=28640>
   پېشقەدەم كادىرلار مەھەللىسىدىن كەلگەن مېھمان تېڭ جيەنشىن مۇنداق دېدى: مەن 1978 – يىلى شىنجاڭغا كەلگەن، مائارىپ سېپىدە ئىشلەپ پېنسىيەگە چىقتىم. بۈگۈنكى زىياپەتتە ھەر مىللەت ئاممىسى بىلەن بىللە تاماق يەپ، بىللە ئۇسسۇل ئويناپ، تولىمۇ خۇشال بولدۇم. شىنجاڭنىڭ كەلگۈسى تېخىمۇ پارلاق بولىدىغانلىقىغا، مىللەتلەرنىڭ تېخىمۇ ئېجىل – ئىناق ياشاپ، بۇ گۈزەل ماكاننى ئورتاق ياشنىتىدىغانلىقىغا ئىشىنىمەن.
</S>
</TEXT>
/BODY
/DOC