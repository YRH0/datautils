<DOC>
<DOCID>TIANSHAN.538758</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-08-04 11:55:05</DATE>
</HEADER>
<BODY>
<HEADLINE>
<S ID=36872>
بانكىلارنىڭ چەت ئەلگە ئوقۇشقا چىقىدىغانلار ئۈچۈن قىلىدىغان مۇلازىمەتلىرىنى بىلەمسىز؟
</S>
</HEADLINE>
<TEXT>
<S ID=36873>
ئەخمەت نىياز
</S>
<S ID=36874>
   يېقىنقى يىللاردىن بۇيان پەرزەنتلىرىنى چەت ئەلگە چىقىرىپ ئوقۇتىدىغان ئائىلىلەر خېلى كۆپىيىپ قالدى.
</S>
<S ID=36875>
چەت ئەلگە ئوقۇشقا چىقىشتىن بۇرۇن ئامانەت پۇل ئىسپاتى بېجىرىش، چەت ئەل پۇلى ئالماشتۇرۇش، ئوقۇش ھەققىنى پېرېۋوت قىلىش، چەت ئەلدە بانكا ھېسابى ئېچىش قاتارلىق كونكرېت تەييارلىقلارنى پۇختا قىلىش كېرەك.
</S>
<S ID=36876>
   چەت ئەلگە ئوقۇشقا چىقىشتىن بۇرۇنقى رەسمىيەتلەرنى ئوڭۇشلۇق بېجىرىش، ۋاقىت ۋە پۇل تېجەش ئۈچۈن مۇلازىمىتى مۇكەممەل، چەت ئەللەردە شۆبە، تارماق ئاپپاراتى كۆپرەك بانكىنى تاللاش كېرەك.
</S>
<S ID=36877>
   بىرىنچى، ئامانەت پۇل ئىسپاتى بېجىرىش. چەت ئەلگە ئوقۇشقا چىقىش ئۈچۈن ئالدى بىلەن ۋىزا بېجىرىشكە توغرا كېلىدۇ.
</S>
<S ID=36878>
ئامانەت پۇل ئىسپاتى ۋىزا بېجىرىشنىڭ ئالدىنقى شەرتى، شۇنداقلا چەت ئەلگە ئوقۇشقا چىقىدىغان ئوقۇغۇچىلارنىڭ ئائىلە ئىقتىسادىي ئەھۋالىنى ئىسپاتلاشنىڭ ئاساسى ھېسابلىنىدۇ.
</S>
<S ID=36879>
ھەرقايسى دۆلەتلەرنىڭ ئامانەت پۇل ئىسپات سوممىسى ۋە مۇددىتىگە بولغان تەلىپى ئوخشىمايدۇ.
</S>
<S ID=36880>
شۇڭا ھەر كىم ئۆزىنىڭ خەلق پۇلى ياكى چەت ئەل پۇلى ئامانىتى، كۆپ سوممىلىق ئامانەت تالونى، ئامانەتلىك زايوم ۋە كىملىك، نوپۇس دەپتىرىگە ئاساسەن ئەمەلىي ئېھتىياجىغا قاراپ بېجىرسە بولىدۇ.
</S>
<S ID=36881>
مۇناسىۋەتلىك رەسمىيەتلەرنىڭ ئوڭۇشلۇق بولۇشى ئۈچۈن، ئەڭ ياخشىسى بىر يىل بۇرۇن بانكىغا پۇل ئامانەت قويۇشنى باشلىشى، ئاز – ئازدىن كۆپ قېتىم ئامانەت قويۇپ مېڭىشى كېرەك.
</S>
<S ID=36882>
   ئىككىنچى، پۇل ئالماشتۇرۇش. مەكتەپنىڭ قوبۇل قىلىش ئۇقتۇرۇشى، ئوقۇش ھەققى، تۇرمۇش راسخوتى تالونى ۋە كىملىك، پاسپورت قاتارلىق ئىسپاتلار بىلەن بانكىلاردا ياكى تور بانكىسى، يان تېلېفون بانكىسى ئارقىلىق پۇل ئالماشتۇرغىلى بولىدۇ.
</S>
<S ID=36883>
خەلق پۇلىنىڭ چەت ئەل پۇللىرىغا بولغان پېرېۋوت نىسبىتى ھەر ۋاقىت تەۋرىنىپ تۇرىدىغان ۋە سودا بانكىلىرىنىڭ پېرېۋوت نىسبىتىمۇ پەرقلىق بولغاچقا، پۇل ئالماشتۇرۇشتىن ئاۋۋال پېرېۋوت بازىرىنى كۆپرەك كۆزىتىش، سېلىشتۇرۇش ھەم ھەممە پۇلنى بىراقلا ئالماشتۇرماي، بىر قانچە قېتىمغا بۆلۈپ ئالماشتۇرۇش ئارقىلىق پېرېۋوت نىسبىتى خەۋپ – خەتىرىنى تارقاقلاشتۇرۇش كېرەك.
</S>
<S ID=36884>
   ئۈچىنچى، چەت ئەلدە بانكا ھېسابى ئېچىش. چەت ئەلگە ئوقۇشقا مېڭىشتىن بۇرۇن چەت ئەلدە بانكا ھېسابى ئېچىپ، ئوقۇش ھەققى ۋە تۇرمۇش راسخوتىنى شۇ ھېسابقا پېرېۋوت قىلىۋېتىش ئىنتايىن بىخەتەر، قولايلىق بولۇپ، كۈتۈلمىگەن ئاۋارىچىلىكلەردىن ساقلانغىلى ۋە پېرېۋوت ھەققىنى تېجەپ قالغىلى بولىدۇ.
</S>
<S ID=36885>
   تۆتىنچى، كۆپ خىل پۇل ھېسابىدىكى ئىناۋەت كارتىسى بېجىرىش. ئاتا – ئانىلار كۆپ خىل پۇل ھېسابىدىكى بىر دانە ئاساسىي كارتا ۋە بىر دانە قوشۇمچە كارتا بېجىرىپ قوشۇمچە كارتىنى بالىسىنىڭ چەت ئەلدە ئىشلىتىشى ئۈچۈن بەرسە بولىدۇ.
</S>
<S ID=36886>
ئاساسىي كارتا بىلەن قوشۇمچە كارتىنىڭ ھېسابى بىر بولغاچقا، ئاتا – ئانىلار بالىلىرىنىڭ چەت ئەلدىكى بارلىق خىراجەتلىرىنى ھەر ۋاقىت نازارەت قىلىپ تۇرالايدۇ ھەم بالىسىنىڭ ئوقۇش – تۇرمۇش خىراجىتى ئۈچۈن چەت ئەل پۇلى ئالماشتۇرۇش ۋاقتى ۋە چەت ئەلگە پۇل پېرېۋوت قىلىش رەسمىيەت ھەققىنى تېجەپ قالالايدۇ.
</S>
<S ID=36887>
مەسىلەن: ئاپتونوم رايونىمىزدىكى جۇڭگو بانكىسى، سودا – سانائەت بانكىسى، قۇرۇلۇش بانكىسى قاتارلىق بانكىلار چەت ئەلگە ئوقۇشقا چىقىدىغانلار ئۈچۈن مەخسۇس يۈرۈشلۈك مۇلازىمەتنى يولغا قويغان بولۇپ، ئامانەت پۇل ئىسپاتى بېجىرىش، چەت ئەل پۇلى ئالماشتۇرۇش، پۇل پېرېۋوت قىلىش، ئىناۋەت كارتىسى بېجىرىش، چەت ئەلدە ئوقۇش قەرز پۇلى قاتارلىق مۇئامىلىلەرنى بىر يولىلا بېجىرگىلى بولىدۇ.
</S>
<S ID=36888>
   بەشىنچى، سۇغۇرتىغا قاتنىشىش. چەت ئەلگە ئوقۇشقا چىققاندا سۇغۇرتىلىنىش ئىنتايىن مۇھىم.
</S>
<S ID=36889>
دۆلىتىمىزدىكى قىسمەن سۇغۇرتا شىركەتلىرى مەخسۇس چەت ئەلدە ئوقۇيدىغانلار ئۈچۈن ئالەم كېزەر ساغلاملىق سۇغۇرتىسىنى يولغا قويغان.
</S>
<S ID=36890>
چەت ئەلگە ئوقۇشقا چىقىدىغانلار ئەڭ ياخشىسى شۇ دۆلەتنىڭ داۋالىنىش، تاسادىپىي زەخىملىنىش سۇغۇرتىسىغا قاتناشسا بىر قەدەر ئىشەنچلىك ۋە قولايلىق بولىدۇ.
</S>
<S ID=36891>
   ئالتىنچى، چەت ئەلدە ئوقۇش قەرز پۇلى بېجىرىش.
</S>
<S ID=36892>
نۆۋەتتە ئاپتونوم رايونىمىزدىكى بانكىلار چەت ئەلدە ئوقۇش قەرز پۇلىنى بېجىرىۋاتىدۇ، بۇ، چەت ئەلدىكى ئوقۇش ھەققى، تۇرمۇش راسخوتى ۋە ئامانەت پۇل ئىسپاتىنى ھەل قىلىشنىڭ ئەڭ ياخشى ئۇسۇلى ھېسابلىنىدۇ.
</S>
<S ID=36893>
چەت ئەلدە ئوقۇش قەرز پۇلى رەنىلىك قەرز پۇل، گۆرۈلۈك قەرز پۇل ۋە كېپىللىك قەرز پۇلدىن ئىبارەت ئۈچ خىل بولۇپ، قەرەللىك، قەرەلسىز پۇل ئامانەت، زايوم، كۆپ سوممىلىق ئامانەت پۇل تالونىنى گۆرۈگە قويۇش، ئۆي – زېمىننى رەنىگە قويۇش ئارقىلىق خەلق پۇلى ياكى چەت ئەل پۇلى بويىچە قەرز ئالغىلى بولىدۇ.
</S>
<S ID=36894>
بانكىلار بېجىرىۋاتقان چەت ئەلدە ئوقۇش قەرز پۇلىنىڭ مۇددىتى ئادەتتە بىر يىلدىن ئالتە يىلغىچە بولۇپ، ئەڭ ئۇزاق بولغاندىمۇ ئون يىلدىن ئاشمايدۇ، قەرز پۇل سوممىسى ئەڭ كۆپ بولغاندا بارلىق ئوقۇش ھەققى ۋە تۇرمۇش راسخوتىنىڭ %80 ىدىن ئاشمايدۇ.
</S>
<S ID=36895>
شۇڭا قەرز ئالغۇچى قەرز سوممىسى بىلەن مۇددىتىنى ئوقۇش ۋاقتى ۋە كېپىللىك ئەھۋالىغا قاراپ كونكرېت بېكىتىسە بولىدۇ.
</S>
<S ID=36896>
   بانكىلارنىڭ مۇلازىمەت ھەققى ئۆلچىمى، چەت ئەلدە ئوقۇش قەرز پۇلىنىڭ ئۆسۈم نىسبىتى قاتارلىقلاردا پەرق بار.
</S>
<S ID=36897>
شۇڭا مۇئامىلىدارلار كۆپرەك سۈرۈشتۈرۈپ، مەسلىھەت سوراش ئارقىلىق ئۆزىنىڭ ئەمەلىي ئەھۋالى ۋە ئېھتىياجىغا قاراپ بېجىرىشى كېرەك. ئەڭ ياخشىسى بارلىق رەسمىيەتلەرنى بىرلا بانكىدا بېجىرسە بىخەتەر، قولايلىق، ئوڭۇشلۇق بولىدۇ.
</S>
</TEXT>
/BODY
/DOC