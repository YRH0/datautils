<DOC>
<DOCID>TIANSHAN.546781</DOCID>
<HEADER>
<CLASS>شىنجاڭ</CLASS>
<DATE>2016-09-03 12:05:03</DATE>
</HEADER>
<BODY>
<HEADLINE>
<S ID=46120>
‹‹ئىككى كۆرگەزمە›› دە كۆرگەزمىنى بازارلاشتۇرۇپ ئۆتكۈزۈش تۇنجى قېتىم سىناق قىلىندى
</S>
</HEADLINE>
<TEXT>
<S ID=46121>
جۇڭ شيۇلىڭ
</S>
<S ID=46122>
   2016 – يىللىق جۇڭگو تەنتەربىيە مەدەنىيىتى كۆرگەزمىسى، جۇڭگو تەنتەربىيە ساياھىتى كۆرگەزمىسى 2 – سېنتەبىر چۈشتىن كېيىن شىنجاڭ خەلقئارا كۆرگەزمە مەركىزىدە باشلاندى.
</S>
<S ID=46123>
ئېلىمىز تەنھەرىكەتچىلىرىنىڭ ئولىمپىك تەنھەرىكەت مۇسابىقىلىرىدە ئېرىشكەن لوڭقا ۋە مېداللىرى، شىنجاڭدىكى ئاز سانلىق مىللەتلەرنىڭ ئەنئەنىۋى تەنھەرىكەت تۈرلىرى، 31 ئۆلكە، ئاپتونوم رايون ۋە شەھەرنىڭ ئۆزگىچە كۆرگەزمىلىرى، تەنتەربىيە ساياھىتى نادىر تۈرلىرى...
</S>
<S ID=46124>
60 مىڭ كىۋادرات مېتىردىن ئاشىدىغان زال ئىچى ۋە سىرتى كۆرگەزمە رايونىدىكى 400 دىن ئارتۇق كارخانىنىڭ كۆرگەزمىسى شىنجاڭدىكى ھەر مىللەت خەلقنىڭ ھۇزۇرىغا بىر مەيدان تەنتەربىيە مەدەنىيىتى ۋە تەنتەربىيە ساياھىتى كاتتا مەرىكىسىنى سۇندى.
</S>
<S ID=46125>
مۇشۇنداق يۇقىرى سەۋىيەدىكى كاتتا مەرىكىنى ئۆتكۈزۈشكە ھۆكۈمەتتىن بىر تىيىنمۇ مەبلەغ ئىلتىماس قىلىنمىدى.
</S>
<S ID=46126>
   بۇ يارقىن نۇقتىغا بۇ قېتىمقى ‹‹ئىككى كۆرگەزمە››دە بازار مېخانىزمىنىڭ كىرگۈزۈلگەنلىكى سەۋەب بولدى، بۇ مەملىكەت مىقياسىدا تېخى تۇنجى قېتىملىق سىناق.
</S>
<S ID=46127>
شىنجاڭغا نىسبەتەن، بۇ شىنجاڭنىڭ ‹‹ئىككى كۆرگەزمە››نى كەسىپلەشتۈرۈپ ئۆتكۈزۈش يولىدىكى بىر قېتىملىق ئۈنۈملۈك ئىزدىنىشى ۋە سىنىقى ھېسابلىنىدۇ.
</S>
<S ID=46128>
   يېڭىلىق يارىتىش مېخانىزمى بازارلاشتۇرۇش ئۈستىدە ئىزدىنىش يولى ئاچتى
</S>
<S ID=46129>
   بۇ نۆۋەتلىك ‹‹ئىككى كۆرگەزمە››دە كۆرگەزمىنى بازارلاشتۇرۇش ئۇسۇلىنى قوللىنىش يارقىن نۇقتىنىڭ بىرى سۈپىتىدە دۆلەت تەنتەربىيە باش ئىدارىسىنىڭ مۇئەييەنلەشتۈرۈشىگە ئېرىشتى، دېدى ‹‹ئىككى كۆرگەزمە››تەشكىلىي كومىتېتى ئىشخانىسىنىڭ مۇئاۋىن مۇدىرى، ئاپتونوم رايونلۇق تەنتەربىيە ئىدارىسىنىڭ مۇئاۋىن باشلىقى ياڭ شىنلى.
</S>
<S ID=46130>
   ياڭ شىنلى مۇنداق دېدى: بازارلاشتۇرۇش يولىدا مېڭىش پۇلنى ئاز خەجلەپ، ئىشنى كۆپرەك قىلىش، تېجەشلىك بولۇشنى كۆرسىتىدۇ.
</S>
<S ID=46131>
ئەينى چاغدا مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنى ئۆتكۈزۈشنىڭ ئالدى – كەينىدە ‹‹ئىككى كۆرگەزمە››نى ئۆتكۈزۈش ئىلتىماس قىلىنغاندا، كۆرگەزمىنىڭ ۋاقتى يېقىنلىشىپ قالغاچقا، ۋاقىت ناھايىتى قىس بولۇپ قالغانىدى.
</S>
<S ID=46132>
ئاپتونوم رايونلۇق تەنتەربىيە ئىدارىسى كېڭىشىش ئارقىلىق بازارلاشتۇرۇش يولىدا مېڭىشنى سىناق قىلىشنى قارار قىلدى ھەم ھەمكارلىق ھەمراھى ئىزدەپ، بۇ قېتىمقى ‹‹ئىككى كۆرگەزمە››نى بىرلىكتە ياخشى ئۆتكۈزمەكچى بولدى.
</S>
<S ID=46133>
‹‹ئىككى كۆرگەزمە›› تەشكىلىي كومىتېتى ئېلىمىزدىكى داڭلىق كەسپىي تەنتەربىيە ماركېتىڭ شىركىتى بېيجىڭ ‹‹ئوۋشۈن››تەنتەربىيە پاي چەكلىك شىركىتى بىلەن ھەمكارلىشىدىغان، ‹‹ئوۋشۈن››شىركىتى ‹‹ئىككى كۆرگەزمە››نى ئۆتكۈزۈشكە 10 مىليون يۈەن مەبلەغ چىقىرىپ، ‹‹ئىككى كۆرگەزمە››نى سودا ئىشلىرىنى راۋاجلاندۇرۇش، بازارنى ئومۇملاشتۇرۇش قاتارلىق كەسپىي مۇلازىمەت بىلەن تەمىنلەيدىغان بولدى.
</S>
<S ID=46134>
   2006 – يىلى قۇرۇلغان ‹‹ئوۋشۈن›› تەنتەربىيە پاي چەكلىك شىركىتى ئېلىمىز بويىچە پېيىنى بازارغا سالغان تۇنجى پۇقراۋى تەنتەربىيە ماركېتىڭ شىركىتى.
</S>
<S ID=46135>
‹‹ئوۋشۈن›› تەنتەربىيەسى بىلەن شىنجاڭنىڭ ھەمكارلىقى بۇلتۇر باشلانغان.
</S>
<S ID=46136>
2015 – يىلى ‹‹ئوۋشۈن›› تەنتەربىيە پاي چەكلىك شىركىتىنىڭ مۇئاۋىن لىدىرى ياۋ جېنيەن قىسقا ۋاقىت ئىچىدە شىنجاڭغا تۆت قېتىم كېلىپ، تەكشۈرۈش ئارقىلىق شىنجاڭ ‹‹تەڭرىتاغ يىلپىزى›› پۇتبول كۇلۇبى بىلەن ھەمكارلىق كېلىشىمى ئىمزالىغان ھەم كوماندىنىڭ شۇ مۇسابىقە پەسلىدىكى بىردىنبىر سودا شېرىكىگە ئايلانغان.
</S>
<S ID=46137>
   شىركىتىمىز شىنجاڭنىڭ تەنتەربىيە ئىشلىرىنىڭ تەرەققىياتىدىن، بولۇپمۇ كەسپىي تەنتەربىيە بىلەن دالا تەنتەربىيەسىدىن زور ئۈمىدلەرنى كۈتىدۇ.
</S>
<S ID=46138>
‹‹ئوۋشۈن›› تەنتەربىيەسى تەنتەربىيەنى مەزمۇن قىلىپ، شىنجاڭ بىلەن تېخىمۇ كۆپ ھەمكارلىقنى قانات يايدۇرۇپ، ئۆزئارا مەنپەئەت يەتكۈزۈپ، ئورتاق پايدا ئېلىشنى خالايدۇ، دېدى ياۋ جېنيەن.
</S>
<S ID=46139>
   بۇ قېتىمقى سىناقنىڭ ئوڭۇشلۇق بولۇشىدا گەپ يوق، سودىگەر چاقىرىش ۋە يايما ئورنىغا خېرىدار چاقىرىش كۆلىمى بۇنى ئىسپاتلايدۇ.
</S>
<S ID=46140>
بىز بازارلاشتۇرۇش ئۇسۇلىنى قوللىنىپ، ھۆكۈمەتتىن ‹‹ئىككى كۆرگەزمە››نى ئۆتكۈزۈشكە خىراجەت ئىلتىماس قىلمىدۇق. بۇمۇ يېڭىلىق يارىتىش، دېدى ياڭ شىنلى پەخىرلىنىپ.
</S>
<S ID=46141>
   دۆلەت تەنتەربىيە باش ئىدارىسى تەنتەربىيە مەدەنىيىتى تەرەققىيات مەركىزى پائالىيەت بۆلۈمىنىڭ مۇدىرى ماۋ يەنلىن مۇنداق دېدى: ‹‹ئىككى كۆرگەزمە››نىڭ باشقۇرۇش ئۇسۇلىدا ھۆكۈمەت مەدەت بېرىش، كەسپىي جەھەتتىن لايىھەلەش، بازار ھەرىكىتى، جەمئىيەت قاتنىشىش ئەندىزىسى قوللىنىلىپ، كۆرگەزمىنى بازارلاشتۇرۇپ ئۆتكۈزۈش ھەقىقىي ئىشقا ئاشۇرۇلدى، بۇ مەملىكەت مىقياسىدا تېخى تۇنجى قېتىملىق ئىش.
</S>
<S ID=46142>
بۇ ‹‹ئىككى كۆرگەزمە››نى كەسىپلەشتۈرۈپ تەرەققىي قىلدۇرۇشتىكى بىر قېتىملىق ئۈنۈملۈك ئىزدىنىش ۋە سىناق.
</S>
<S ID=46143>
   غايەت زور يوشۇرۇن كۈچكە ئىگە تەنتەربىيە كەسپىنىڭ جەلپكارلىقى گەۋدىلەندى
</S>
<S ID=46144>
   چىچىخار ‹‹خېيلۇڭ›› كانكى ياساش پاي چەكلىك شىركىتىنىڭ باش مۇدىرى شەن جىخۇڭ 8 – ئاينىڭ 30 – كۈنى يايما ئورنىنى زىننەتلەشكە قوماندانلىق قىلىۋاتاتتى.
</S>
<S ID=46145>
يايما ئورنىغا كانكى، چاڭغا تېيىلىش كىيىمى، چاڭغا تېيىلىش تاختىسى قاتارلىقلار تىزىلغانىدى.
</S>
<S ID=46146>
شەن جىخۇڭ مۇنداق دېدى: شىنجاڭ مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنى ئوڭۇشلۇق ئۆتكۈزگەندىن باشلاپ، شىنجاڭنىڭ قار – مۇز بايلىقى ھاياتىي كۈچكە تولدى.
</S>
<S ID=46147>
مەملىكەتنىڭ جاي – جايلىرىدىكى ساياھەتچىلەر بۇ يەرگە كېلىپ، قار – مۇز تەنھەرىكىتىدىن ھۇزۇر ئالدى.
</S>
<S ID=46148>
بىز شىنجاڭ تەنتەربىيە ئىشلىرىنىڭ بازارغا يۈزلىنىشىدىن زور ئۈمىدلەرنى كۈتىمىز.
</S>
<S ID=46149>
   شۇنچە كۆپ كارخانىنى ‹‹ئىككى كۆرگەزمە››گە قاتنىشىشقا جەلپ قىلىش، ئېلىمىزدىكى داڭلىق تەنتەربىيە كارخانىسىنى ‹‹ئىككى كۆرگەزمە››نى ئۆتكۈزۈشكە جەلپ قىلىش ‹‹ئىككى كۆرگەزمە››دىن ئىبارەت بۇ سۇپىنىڭ بازار قىممىتىنى نامايان قىلدى، بۇ ھەم ئىجتىمائىي ئۈنۈمگە، ھەم ئىقتىسادىي ئۈنۈمگە، شۇنىڭدەك شىنجاڭنىڭ تەنتەربىيە كەسپىنىڭ تەرەققىيات يوشۇرۇن كۈچىگە ئىگە ئىكەنلىكىنى كۆرسىتىپ بېرىدۇ، دېدى ياڭ شىنلى.
</S>
<S ID=46150>
   گوۋۇيۈەن تارقاتقان ‹‹تەنتەربىيە كەسپىنى راۋاجلاندۇرۇشنى تېزلىتىپ، تەنتەربىيە ئىستېمالىنى ئىلگىرى سۈرۈش توغرىسىدىكى بىر قانچە پىكىر››گە قارىتا، شىنجاڭ 2015 – يىلى يولغا قويۇش پىكرىنى ئوتتۇرىغا قويدى، پىكىردە، بۇنىڭدىن كېيىن ئاپتونوم رايونىمىزنىڭ تەنتەربىيە كەسپىنى راۋاجلاندۇرۇشتىكى سەككىز چوڭ ۋەزىپە ئېنىق ئوتتۇرىغا قويۇلدى.
</S>
<S ID=46151>
بۇ يىل شىنجاڭ دۆلەت تەرەققىيات ۋە ئىسلاھات كومىتېتىنىڭ قوللىشى بىلەن، تەنتەربىيە كەسپىنى راۋاجلاندۇرۇشتىكى 13 قۇرۇلۇش تۈرى ۋە دۆلەت مەخسۇس تۈر قۇرۇلۇش فوندىنى ئەمەلىيلەشتۈرۈپ، شىنجاڭنىڭ تەنتەربىيە كەسپىنى راۋاجلاندۇرۇشنى تېزلىتىشكە پۇرسەت ۋە شارائىت ياراتتى.
</S>
<S ID=46152>
   كەسپىي خادىم: ‹‹ئىككى كۆرگەزمە›› ھەم ھەر قايسى ئۆلكە، ئاپتونوم رايونلارنىڭ تەنتەربىيە مەدەنىيىتى ئالاقە سۇپىسىنى بەرپا قىلدى ھەم تەنتەربىيە كەسپى ئۈچۈن زور سودا پۇرسىتى ياراتتى، شىنجاڭنىڭ تەنتەربىيە كەسپى ئېچىشنى كۈتۈپ تۇرغان مول بايلىق ئىكەن، دەپ قارىدى.
</S>
<S ID=46153>
   ‹‹جۇڭدا›› تەنتەربىيە كەسپىي گۇرۇھى چوڭ تىپتىكى بەدەن چېنىقتۇرۇش سايمانلىرى، ئۈسكۈنىلىرىنى ئىشلەپچىقىرىش كارخانىسى، شۇنداقلا كۆرگەزمىگە قاتنىشىشقا ئەڭ بالدۇر تىزىملاتقان كارخانىلارنىڭ بىرى.
</S>
<S ID=46154>
‹‹جۇڭدا›› تەنتەربىيە كەسپىي گۇرۇھىنىڭ باش مۇدىرى شۈ مېيفاڭ مۇنداق دېدى: شىنجاڭ بازىرىنىڭ ئىنتايىن چوڭلۇقىنى بايقىدىم، بۇ يىل بىز شىنجاڭ ۋە ئوتتۇرا ئاسىيادا زاۋۇت قۇرۇشقا تەييارلىق قىلدۇق، ‹‹ئىككى كۆرگەزمە›› بىزنىڭ تەشۋىق قىلىش، تونۇشتۇرۇش ۋە ھەمكارلاشقۇچى ئىزدىشىمىزدىكى ياخشى پۇرسەت، بىز ئەلۋەتتە بۇ پۇرسەتنى چىڭ تۇتىمىز.
</S>
<S ID=46155>
   تەجرىبە توپلاپ، ئورتاق تەرەققىياتقا ئېرىشىش
</S>
<S ID=46156>
   ئەمەلىيەتتە، كۆرگەزمىنى بازارلاشتۇرۇپ ئۆتكۈزۈش ‹‹ئىككى كۆرگەزمە››ئۈچۈن ئېيتقاندا تۇنجى قېتىملىق ئىش بولسىمۇ، بۇنىڭدىن ئىلگىرى شىنجاڭ كۆرگەزمە ۋە تەنتەربىيە ئىشلىرىنى بازارلاشتۇرۇشنى سىناق قىلىپ مۇۋەپپەقىيەت قازانغان.
</S>
<S ID=46157>
2014 – يىلى ئۆتكۈزۈلگەن 3 – نۆۋەتلىك جۇڭگو ئاسىيا – ياۋروپا كۆرگەزمىسىدىلا بازارلاشتۇرۇپ باشقۇرۇش مۇئەييەنلەشتۈرۈلگەن.
</S>
<S ID=46158>
   شىنجاڭ خەلقئارا كۆرگەزمە ئىشلىرى ئىدارىسىنىڭ باشلىقى لى جىڭيۈەن مۇنداق دېدى: ‹‹3 – نۆۋەتلىك جۇڭگو ئاسىيا – ياۋروپا كۆرگەزمىسىنىڭ بازارلاشتۇرۇلۇشى مۇھىم بۇرۇلۇش بولغانىدى››.
</S>
<S ID=46159>
3 – نۆۋەتلىك جۇڭگو ئاسىيا – ياۋروپا كۆرگەزمىسىدە خەلقئارالاشتۇرۇش، ماركىلاشتۇرۇش، كەسىپلەشتۈرۈش ۋە بازارلاشتۇرۇشنىڭ ئوتتۇرىغا قويۇلۇشى ھۆكۈمەت يېتەكلەش تىپىدىكى جۇڭگو ئاسىيا – ياۋروپا كۆرگەزمىسىنىڭ باشقۇرۇش بىلەن تىجارەتنى ئايرىۋېتىشتە ماھىيەتلىك قەدەم بېسىلغانلىقىدىن دېرەك بېرىدۇ.
</S>
<S ID=46160>
شۇ يىلى شىنجاڭ خەلقئارا كۆرگەزمە ئىشلىرى ئىدارىسى كۆرگەزمە كەسپى ساھەسىدىكى مۇتەخەسسىسلەرنى تەكلىپ قىلىپ، جۇڭگو ئاسىيا – ياۋروپا كۆرگەزمىسىنى بازارلاشتۇرۇش توغرىسىدا ئەمەلىي مۇھاكىمە ئۆتكۈزدى.
</S>
<S ID=46161>
   تەنھەرىكەت مۇسابىقىسى ئۆتكۈزۈش جەھەتتە، بۇ يىل 3 – ئايدا ئۆتكۈزۈلگەن 2016 – يىللىق ‹‹ئەلرام›› لوڭقىسى خەلقئارا بوكس مۇسابىقىسىدە بازارلاشتۇرۇپ باشقۇرۇش قوللىنىلغان.
</S>
<S ID=46162>
شىنجاڭ بوكس تەنھەرىكىتىنى باشقۇرۇش مەركىزىنىڭ مۇدىرى شاڭ خۇڭبو مۇنداق دېدى: بۇ ئاپتونوم رايونىمىزدا تۇنجى قېتىم ئۆتكۈزۈلگەن كەسپىي بوكس مۇسابىقىسى، شىنجاڭ بوكسچىلىقىنى تەدرىجىي كەسىپلەشتۈرۈپ تىپىنى ئۆزگەرتىشكە يۈزلەندۈرۈشتىكى بىر قېتىملىق سىناق، مۇسابىقىنىڭ ھەممىسى بازارلاشتۇرۇپ يۈرۈشتۈرۈلدى.
</S>
<S ID=46163>
   ئاپتونوم رايونلۇق تەنتەربىيە ئىدارىسىنىڭ تەنتەربىيە كەسپىنى بازارلاشتۇرۇپ باشقۇرۇشنى سىناق قىلىشى ئۇنىڭ ئىستراتېگىيەلىك ئويلىنىشنى چىقىش قىلغانلىقىدىندۇر.
</S>
<S ID=46164>
ياڭ شىنلىنىڭ قارىشىچە، بازارلاشقان ھەرىكەت شەكلىنى قوللىنىش ھۆكۈمەت ئوتتۇرىغا قويغان PPP ھەمكارلىق ئەندىزىسىگە ئوخشاپ قالىدۇ، بۇ قېتىمقى سىناق ھۆكۈمەت ۋە كارخانىنىڭ ئورتاق تەرەققىياتىنى قولغا كەلتۈرۈشتە شىنجاڭدا بۇنىڭدىن كېيىن قانات يايدۇرۇلىدىغان ئالاقىدار پائالىيەتلەردە تۈرتكىلىك ئەھمىيەتكە ئىگە.
</S>
<S ID=46165>
   ئالتاي ۋىلايىتى دۆلەت قار – مۇز باغچىسى باش تېما قىلىنغان ‹‹ئايغاي›› خەلقئارا ئىستىراھەت كەنتىنى قۇرۇۋاتىدۇ، بۇ شىنجاڭدىكى تۇنجى تۈركۈمدىكى PPP ئەندىزىسى تىجارىتىنىڭ مۇھىم تۈرى، ئىستىراھەت كەنتى پۈتكەندىن كېيىن چوڭ تىپتىكى خەلقئارالىق قار ئۈستى مۇسابىقىلىرىنى ئۆتكۈزۈشنى ئۈستىگە ئالىدىغان شارائىت ھازىرلىنىدۇ، 30 مىڭ كىشىنى ئىشقا ئورۇنلاشتۇرۇپ، ھەر يىلى 5 مىليون ساياھەتچىنى كۈتۈۋالالايدۇ.
</S>
<S ID=46166>
   بازارلاشتۇرۇپ باشقۇرۇشتىكى مۇۋەپپەقىيەتلىك سىناقنىڭ شىنجاڭنىڭ تەنتەربىيە ئىشلىرىغا تېخىمۇ كۆپ ئىجتىمائىي ۋە ئىقتىسادىي ئۈنۈم ئاتا قىلىشىنى، تېخىمۇ كۆپ تەرەققىيات پۇرسىتى يارىتىشىنى، شىنجاڭنىڭ تەنتەربىيە ئىشلىرىنىڭ ئورتاق نەپ ئېلىپ تەرەققىي قىلىشىنى ئۈمىد قىلىمىز.
</S>
</TEXT>
/BODY
/DOC