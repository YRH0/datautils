<DOC>
<DOCID>TIANSHAN.502116</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-02-25 20:55:17</DATE>
</HEADER>
<BODY>
<HEADLINE>
<S ID=15949>
شەخىسلەر ئىناۋەت دوكلاتىنىڭ تەكشۈرۈلۈش قېتىم سانى قەرز ئېلىشقا تەسىر كۆرسىتىدۇ
</S>
</HEADLINE>
<TEXT>
<S ID=15950>
    يېقىندا مەلۇم شىركەت خوجايىنى ئاز سوممىلىق قەرز بېرىش شىركىتىدىن قەرز ئېلىشنى ئىلتىماس قىلغان.
</S>
<S ID=15951>
قەرز بەرگۈچى تەرەپ بۇ خوجايىننىڭ ئىناۋەت دوكلاتىنىڭ تەكشۈرۈلۈش قېتىم سانىنىڭ زىيادە كۆپ ئىكەنلىكىنى بايقىغاندىن كېيىن، خوجايىنغا ئىناۋەت دوكلاتىنىڭ تەكشۈرۈلۈش قېتىم سانىنىڭ قانچە كۆپ بولسا، قەرز ئېلىشنىڭ شۇنچە تەس بولىدىغانلىقىنى چۈشەندۈرگەن.
</S>
<S ID=15952>
ئۇنداقتا ئىناۋەت خاتىرىسىنىڭ تەكشۈرۈلۈش قېتىم سانى راستىنلا قەرز ئېلىشقا تەسىر كۆرسىتەمدۇ؟
</S>
<S ID=15953>
    ئۆتكەن يىلىدىن باشلاپ بەزى رايونلاردىكى ئىناۋەت ئۇچۇرى ئاپپاراتلىرى ئابۇنىچىلار ئۈچۈن شەخسلەر ئىناۋەت ئۇچۇرىنى تەكشۈرۈش سۇپىسىدىن ئىناۋەت دوكلاتىنى كۆرۈش مۇلازىمىتىنى يولغا قويغان بولۇپ، بىر يىلنىڭ ئالدىنقى ئىككى قېتىملىق تەكشۈرۈشىگە ھەق ئېلىنمايدىكەن.
</S>
<S ID=15954>
    مۇخبىر مەركىزىي بانكا تەلەپ قىلغان تەرتىپ بويىچە بۇ سۇپىدىن ئىناۋەت دوكلاتىدىكى كىرېدىت خاتىرىسى، ئاممىۋى خاتىرە ۋە تەكشۈرۈلۈش ئەھۋالى خاتىرىسى قاتارلىقلارنى تەكشۈرگەن.
</S>
<S ID=15955>
كىرېدىت خاتىرىسى ئىناۋەتلىك كارتا، قەرز ئەھۋالى ۋە باشقا كىرېدىت ئۇچۇرلىرىنى ئۆز ئىچىگە ئالىدىكەن؛ ئاممىۋى خاتىرە يېقىنقى بەش يىل ئىچىدىكى تاپشۇرۇلمىغان باج، ھەق تەلەپ ھۆكۈمى، مەجبۇرىي ئىجرا قىلىش، مەمۇرىي چارە كۆرۈش ۋە تاپشۇرۇلمىغان تېلېفون ھەققى قاتارلىق ئۇچۇرلارنى ئۆز ئىچىگە ئالىدىكەن.
</S>
<S ID=15956>
    مۇخبىرنىڭ جۇڭگو خەلق بانكىسى ‹‹جىنخۇا›› مەركىزىي تارماق بانكىسىدىن ئىگىلىشىچە، سودا، ئۆي، ئاپتوموبىل ۋە ئىناۋەتلىك كارتا ئىلتىماس قىلىش قاتارلىق قەرز پۇل ئېلىشقا چېتىلىدىغان ھەر قانداق كەسپىنى بېجىرىشتە بانكا ۋە باشقا مۇناسىۋەتلىك ئاپپاراتلار ئىلتىماس قىلغۇچى شەخسنىڭ ھوقۇق بېرىشى بىلەن شۇ شەخسنىڭ ئىناۋەت دوكلاتىنى تەكشۈرىدىكەن.
</S>
<S ID=15957>
    مۇخبىرنىڭ مۇناسىۋەتلىك بانكىلاردىن ئىگىلىشىچە، ئادەتتىكى ئەھۋالدا بانكىنىڭ ئىناۋەت دوكلاتىنى تەكشۈرۈشى شۇ كىشىگە قەرز بېرىشكە بولىدىغان ياكى بولمايدىغانلىقىنى بېكىتىشنى مەقسەت قىلىدىكەن.
</S>
<S ID=15958>
    ئەسكەرتىشكە تېگىشلىكى شۇكى، شەخسلەر ئىناۋەت دوكلاتىنىڭ تەكشۈرۈلۈش سەۋەبى مەزكۇر شەخس ئۆزى تەكشۈرۈش، ئىناۋەتلىك كارتىنى تەستىقلاش، كېپىللىك سالاھىيىتىنى تەكشۈرۈش، قەرز بېرىلگەندىن كېيىنكى باشقۇرۇش، نارازىلىق پىكرىنى تەكشۈرۈش قاتارلىقلارغا بۆلۈنىدىغان بولۇپ، بۇنىڭ ئىچىدە ئىناۋەتلىك كارتىنى تەستىقلاش، كېپىللىك سالاھىيىتىنى تەكشۈرۈش، قەرز تەستىقلاش قاتارلىق سەلبىي سەۋەبلەر تۈپەيلىدىن تەكشۈرۈلۈش قېتىم سانى كۆپ بولۇپ كەتسە قەرز ئېلىشقا پايدىسىز بولىدىكەن، ئەمما شەخسنىڭ ئۆزىنىڭ تەكشۈرۈشى بۇنىڭ سىرتىدا.
</S>
<S ID=15959>
مەسىلەن: مەلۇم مەزگىل ئىچىدە ئىناۋەت دوكلاتى قەرز بېرىش، ئىناۋەتلىك كارتىنى تەكشۈرۈش قاتارلىق سەۋەبلەر تۈپەيلىدىن كۆپ قېتىم ئوخشاش بولمىغان بانكىلار تەرىپىدىن تەكشۈرۈلگەن، ئەمما تەكشۈرۈش خاتىرىسىدە يېقىنقى مەزگىلدە يېڭى قەرزنىڭ مۇۋەپپەقىيەتلىك ئىلتىماس قىلىنغانلىق ئۇچۇرى بولمىسا، بۇ شۇ كىشىنىڭ مالىيە ئەھۋالىنىڭ ياخشى ئەمەسلىكىنى بىلدۈرىدىكەن، نەتىجىدە، بانكىدىن قەرز ئېلىشنىڭ قىيىنلىق دەرىجىسى ئېشىپ كېتىدىكەن.
</S>
<S ID=15960>
    شۇڭا، شەخسلەر ئۆزىنىڭ ئىناۋەت دوكلاتىنىڭ تەكشۈرۈلۈش ئەھۋالىغا كۆڭۈل بۆلۈشى، ئەگەر ئۆزى قوشۇلمىغان ئەھۋالدا ئىناۋەت خاتىرىسى تەكشۈرۈلگەن بولسا، چوقۇم ۋاقتىدا خەلق بانكىسىنىڭ ئىناۋەت ئۇچۇرىنى باشقۇرۇش تارماقلىرىغا ئىنكاس قىلىشى كېرەك.
</S>
<S ID=15961>
    نىجات قۇربان تەرجىمىسى
</S>
<S ID=15962>
‏    
</S>
</TEXT>
/BODY
/DOC