<DOC>
<DOCID>TIANSHAN.567961</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-11-28 13:04:10</DATE>
</HEADER>
<BODY>
<HEADLINE>
<S ID=61856>
ئاقسۇ ۋىلايىتىدە مۇقام ئىز باسارلىرى تەربىيەلەندى
</S>
</HEADLINE>
<TEXT>
<S ID=61857>
 ئابلىكىم شەمشى، مۇختەر خېلىل خەۋەر قىلىدۇ: ئاپتونوم رايونلۇق مەدەنىيەت نازارىتى ۋە ئاقسۇ ۋىلايەتلىك مەدەنىيەت – تەنتەربىيە، رادىيو – تېلېۋىزىيە ئىدارىسىنىڭ قوللىشى بىلەن، ۋىلايەتلىك مەدەنىيەت يۇرتى ئۆتكۈزۈشنى ئۈستىگە ئالغان ۋىلايەتنىڭ 4 – قېتىملىق مۇقام ۋارىسلىرىنى تەربىيەلەش كۇرسى 11 – ئاينىڭ 10 – كۈنى غەلىبىلىك ئاخىرلاشتى.
</S>
<S ID=61858>
 بۇ قېتىمقى كۇرسنىڭ ۋاقتى 15 كۈن بولۇپ، سەككىز ناھىيە، بىر شەھەردىن كەلگەن 50 تىن ئارتۇق كۇرسانت شىنجاڭ مۇقام ئانسامبىلىنىڭ ناخشىچىسى، دۆلەتلىك 1 – دەرىجىلىك ئارتىس مۇھەممەد تۇرسۇن باراتنىڭ سىستېمىلىق تەربىيەسى ئاستىدا ئۇيغۇر ئون ئىككى مۇقامىنىڭ 10 – مۇقامى بولغان ‹‹ناۋا›› مۇقامىنى ئۆگەندى.
</S>
<S ID=61859>
كۇرس ئاخىرلاشقاندىن كېيىن، ھەر بىر ئوقۇغۇچىغا لاياقەتلىك ئوقۇش پۈتكۈزۈش گۇۋاھنامىسى تارقىتىپ بېرىلدى.
</S>
<S ID=61860>
 ۋىلايەتلىك مەدەنىيەت يۇرتىنىڭ باشلىقى ئابلىمىت ئابدۇرېشىت مۇنداق دېدى: بىز 2013 – يىلىدىن باشلاپ ۋىلايىتىمىزدىكى ھەرقايسى ئۆمەكلەر ۋە يېزا – بازارلاردىكى مۇقام ۋارىسلىرىنىڭ، مۇقامغا قىزىققۇچىلارنىڭ مۇقامنى خاتا ئۆگىنىۋالماسلىقى، شۇنداقلا ۋارىسلارغا توغرا يېتەكچىلىك قىلىشىغا ئاساس سېلىش ئۈچۈن بۇ كۇرسنى ئۇيۇشتۇردۇق، ھازىرغىچە ھەر يىلى بىردىن جەمئىي تۆت مۇقامنى ئۆگىتىپ بولدۇق.
</S>
<S ID=61861>
بىز بۇنىڭدىن كېيىن بۇ كۇرسنى داۋاملىق ئۇيۇشتۇرۇپ، مۇقام ئىز باسارلىرىنى يەنىمۇ كۆپلەپ يېتىشتۈرۈش ئۈچۈن تىرىشىمىز.
</S>
<S ID=61862>
 ئاقسۇ شەھىرىنىڭ ئايكۆل بازىرى خۇاڭگوڭ كەنتىدىن كەلگەن 60 ياشلىق دېھقان سەنئەتكار، كۇرسانت راھمان مۇھەممەت مۇنداق دېدى: كىچىكىمدىن مۇقام ۋە خەلق ناخشىلىرىنى ياخشى كۆرەتتىم، كۇرس ئېچىلغاندىن بۇيان ئىزچىل قاتنىشىپ كېلىۋاتىمەن، ئىلگىرى ئىككى – ئۈچ مۇقامنى بىلەتتىم، 2013 – يىلى تۇنجى قېتىم كۇرسقا قاتناشقاندىن بۇيان يەنە تۆت مۇقامنى سىستېمىلىق ئۆگىنىۋالدىم، مۇشۇنداق ياخشى پۇرسەتلەرنى يارىتىپ بەرگەن مۇناسىۋەتلىك ئورۇنلارغا كۆپ رەھمەت ئېيتىمەن.
</S>
</TEXT>
/BODY
/DOC