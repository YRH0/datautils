<DOC>
<DOCID>TIANSHAN.538755</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-08-04 11:50:30</DATE>
</HEADER>
<BODY>
<HEADLINE>
<S ID=36844>
ئاۋامنىڭ غېمىنى يەۋاتقانلار
</S>
</HEADLINE>
<TEXT>
<S ID=36845>
 مۇخبىرىمىز گۈلمىرە مۇھەممەد
</S>
<S ID=36846>
   ـ چوڭ دادا، بۇ يىل نەچچە ياشقا كىردىلە؟ ئادەتتە باشلىرى قايىدىغان، بىئارام بولىدىغان ئىشلار بارمۇ؟
</S>
<S ID=36847>
   ـ 76 ياشقا كىردىم بالام، يېقىندىن بۇيان بېشىم قايىدىغان، كۆڭلۈم ئېلىشىدىغان بولۇپ قالدى، دوختۇرخانىدا تەكشۈرۈتۈپ باقمىدىم، سەۋەبىنى بىلەلمىدىم.
</S>
<S ID=36848>
   ـ قان بېسىملىرى يۇقىرىكەن، تۇزنى كۆپ ئىستېمال قىلمىسىلا، ئارام ئېلىشقا دىققەت قىلسىلا، دورىنى ۋاقتىدا ئىچىپ بەرسىلە.
</S>
<S ID=36849>
   بۇ ئاۋات ناھىيەسىنىڭ غورۇچۆل بازىرى قېدىمئايماق كەنتىدىكى ئەختەم توختى بىلەن ‹‹جىڭنىڭ›› دوختۇرخانىسىنىڭ دوختۇرى پاتىگۈل مۇھەممەت ئوتتۇرىسىدا بولۇۋاتقان پاراڭ ئىدى.
</S>
<S ID=36850>
   ئاپتونوم رايونلۇق خەلق ئىشلىرى نازارىتىدىن ئاۋات ناھىيەسىنىڭ غورۇچۆل بازىرى قېدىمئايماق كەنتىگە چۈشكەن خىزمەت گۇرۇپپىسىدىكىلەر نازارەتكە بىۋاسىتە قاراشلىق شىنجاڭ ‹‹جىڭنىڭ›› دوختۇرخانىسىدىكى دوختۇرلارنى 23 – ئىيۇن كەنتتىكى دېھقانلارنىڭ كېسىلىنى ھەقسىز كۆرۈپ قويۇشقا تەشكىللىگەنىدى. 2014 – يىلىدىن بۇيان، خىزمەت گۇرۇپپىسىدىكىلەر ئىزچىل ھەقسىز كېسەل كۆرۈش پائالىيىتى تەشكىللەپ، دېھقانلارنىڭ ساغلاملىقىغا كۆڭۈل بۆلۈپ كەلگەنىدى.
</S>
<S ID=36851>
بۇ قېتىم دوختۇرخانا 30مىڭ يۈەن قىممىتىدىكى دورىنى دېھقانلارنىڭ كېسەل ئەھۋالىغا قاراپ نەق مەيداندا تارقىتىپ بەردى.
</S>
<S ID=36852>
   بۇ يىل كەنتكە چۈشكەن خىزمەت گۇرۇپپىسىدىكىلەر ياشانغانلار ساناتورىيەسى، گىلەمچىلىك، تىككۈچىلىك مەركىزى، ‹‹مېھىر – شەپقەت›› تاللا بازىرى قۇرۇش قاتارلىق ئەلگە نەپ يەتكۈزىدىغان تۈرلەرنى يولغا قويۇپ، دېھقانلارنىڭ ماختىشىغا سازاۋەر بولدى.
</S>
<S ID=36853>
   بۇ كەنتتە 615 ئائىلىلىك، 3163 ئاھالە بار، ئومۇمىي تېرىلغۇ يەر كۆلىمى 12 مىڭ 269 مو كېلىدۇ، دېھقانلار ئاساسلىقى كېۋەز، بۇغداي تېرىيدۇ، ياڭاق، چىلان ئۆستۈرىدۇ، دەپ گەپ باشلىدى خىزمەت گۇرۇپپىسىنىڭ مۇئاۋىن باشلىقى پەرھات.
</S>
<S ID=36854>
   كەنتتە نوپۇس كۆپ، تېرىلغۇ يەر ئاز بولغاچقا، دېھقانلارنىڭ كىرىمىمۇ كۆڭۈلدىكىدەك ئەمەس.
</S>
<S ID=36855>
بەزى دېھقانلار يېشىنىڭ چوڭىيىشىغا ئەگىشىپ ئەمگەك ئىقتىدارىدىن قالغاچقا، پەرزەنتلىرىنىڭ ئۇلارنىڭ ھالىدىن خەۋەر ئېلىشقا قۇربى يەتمەي قالغان، بەزى ياشانغانلارنىڭ قارىغۇچىسى بولمىغانلىقتىن، كۈتۈنۈش مەسىلىسى باش قېتىنچىلىقىغا ئايلانغانىدى.
</S>
<S ID=36856>
بىز كەنتتىكى ئالاھىدە قىيىنچىلىقى بار ياشانغانلارنى كۆزدە تۇتۇپ، 1 مىليون 300 مىڭ يۈەن مەبلەغ ئاجرىتىپ، 650 كىۋادرات مېتىر كۆلەمدىكى چېنىقىش ئۈسكۈنىلىرى، كۆڭۈل ئېچىش ئەسلىھەلىرى ۋە كىنو قويۇش ئۈسكۈنىلىرى تولۇق سەپلەنگەن ‹‹ھەمكارلىق بەخت ساناتورىيەسى››نى قۇردۇق.
</S>
<S ID=36857>
ھازىر ساناتورىيەدە 60 ياشتىن ئاشقان 11 كىشى خاتىرجەم تۇرمۇش كەچۈرۈۋاتىدۇ. ساناتورىيەگە كەنتتىكى ئالدىن بېيىغان دېھقانلارمۇ كۈچىنىڭ يېتىشىچە ماددىي ۋە مەنىۋى جەھەتتە ياردەم بېرىۋاتىدۇ.
</S>
<S ID=36858>
   65ياشقا كىرگەن پاتەمخان ئالىم بىر ئۆمۈر تۇل ئۆتكەن، 12 ياشلىق بېقىۋالغان قىزى زۆھرە مەكتەپتە ئوقۇۋاتقاچقا، ئانىسىنىڭ ھالىدىن خەۋەر ئېلىپ بولالمايتتى، پاتەمخان موماي كېسەلچان بولغاچقا، تۇرمۇشتا قىينىلاتتى.
</S>
<S ID=36859>
ئۇلارنىڭ ئەھۋالىدىن خەۋەر تاپقان خىزمەت گۇرۇپپىسىدىكىلەر ئانا – بالا ئىككىيلەننى ساناتورىيەگە ئورۇنلاشتۇرۇپ، ئەۋزەل شارائىت يارىتىپ بەردى.
</S>
<S ID=36860>
   ـ قىزىم ئىككىمىز بۇ يەردە خۇددى ئۆز ئۆيىمىزدە تۇرغاندەك ھېس قىلىمىز، قىزىممۇ مەكتەپتە خاتىرجەم ئوقۇيالايدىغان بولدى، خىزمەت گۇرۇپپىسىدىكىلەرگە كۆپ رەھمەت ئېيتىمەن، دېدى پاتەمخان ئالىم.
</S>
<S ID=36861>
   كەنتكە كەلگەندىن كېيىن، بەزى ئاياللارنىڭ ئىشى يوق ئۆيىدە بىكار ئولتۇرىدىغانلىقى، دېھقانچىلىقتىن باشقا ئىقتىسادىي كىرىمى بولمىغانلىقتىن، تۇرمۇشىنىڭ غورىگىل ئۆتىدىغانلىقىنى بايقىدۇق، دېدى خىزمەت گۇرۇپپىسىنىڭ ئەزاسى ئابدۇكېرىم ئەسئەت، كەنتتىكى بىكار ئاياللارنى ئىشقا ئورۇنلاشتۇرۇش ئۈچۈن، 500 مىڭ يۈەن مەبلەغ ئاجرىتىپ، تىككۈچىلىك كارخانىسىدىن ئىككىنى، گىلەمچىلىك مەركىزىدىن بىرنى قۇرۇپ، كېرەكلىك ئەسلىھەلەرنى سەپلەپ بەردۇق، ھازىرغىچە كەنتتىكى 37 ئايال ئىشقا ئورۇنلىشىپ، بىر تەرەپتىن ھۈنەر ئۆگەنسە، يەنە بىر تەرەپتىن كىرىمىنى ئاشۇردى.
</S>
<S ID=36862>
   گىلەمچىلىك مەركىزىگە ئىشقا ئورۇنلاشقان ھەجەرگۈل ئوسمان مۇنداق دېدى: تېرىلغۇ يېرىمىز كۆپ بولمىغاچقا، كىرىمىمىز ئاز، بىكار چاغلىرىمدا بىرەر ئىش قىلىشنى ئويلاشقانىدىم.
</S>
<S ID=36863>
گىلەمچىلىك مەركىزى قۇرۇلغاندىن كېيىن، بۇ يەرگە ئىشقا چۈشتۈم.
</S>
<S ID=36864>
كىرىمىمىز ئېشىپ، تۇرمۇشىمىز خېلىلا ياخشىلىنىپ قالدى.
</S>
<S ID=36865>
   پەرھات مۇنداق دېدى: بىز كەنتتە ياخشى ئىش، ياخشى پائالىيەتلەرنىڭ كۆپلەپ مەيدانغا كېلىشىگە تۈرتكە بولۇش مەقسىتىدە ‹‹مېھىر – شەپقەت›› تاللا بازىرى قۇرۇپ، 30مىڭ يۈەن قىممىتىدىكى كىيىم – كېچەك، يوتقان – كۆرپە قاتارلىق تۇرمۇش لازىمەتلىكلىرىنى سالدۇق.
</S>
<S ID=36866>
بۇ بۇيۇملارغا قىممىتى بويىچە ئوندىن 150 كىچە نومۇر بېكىتتۇق، دېھقانلارنى كەنتتە يۈز بەرگەن قانۇنسىز قىلمىشلار، دىن ئەسەبىيلىكىگە مۇناسىۋەتلىك ئەھۋاللارنى بايقىغان ھامان بالدۇر، ۋاقتىدا مەلۇم قىلىشقا سەپەرۋەر قىلىش بىلەن بىللە، ئۆزئارا ئىناق ئۆتۈش، بىر – بىرىگە ياردەم بېرىش، ۋاپادار بولۇش، كەنت ئۇيۇشتۇرغان تۈرلۈك پائالىيەتلەرگە ئاكتىپ قاتنىشىشقا يېتەكلەپ، ئۇلارنىڭ ئېرىشكەن نومۇرىغا ئاساسەن لازىمەتلىكلەردىن بەھرىلەندۈردۇق.
</S>
<S ID=36867>
بۇنىڭ بىلەن كەنتتە ئىناقلىق، ئىتتىپاقلىق، ياخشى ئىش، ياخشى پائالىيەتلەر كۆپلەپ مەيدانغا كېلىپ، تىنچ – ئەمىن كەنت قۇرۇشقا ئاساس سېلىندى.
</S>
</TEXT>
/BODY
/DOC