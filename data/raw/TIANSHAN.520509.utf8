<DOC>
<DOCID>TIANSHAN.520509</DOCID>
<HEADER>
<CLASS>شىنجاڭ</CLASS>
<DATE>2016-04-29 17:16:48</DATE>
</HEADER>
<BODY>
<HEADLINE>
<S ID=26700>
مىللەتلەر تىل-يېزىقىدىكى لۇغەتلەرنى تەكشۈرۈش-بېكىتىش مۇتەخەسسىسلىرى سۆھبەت يىغىنى ئۆتكۈزۈلدى
</S>
</HEADLINE>
<TEXT>
<S ID=26701>
   ئاپتونوم رايونلۇق مىللەتلەر تىل-يېزىقىدىكى لۇغەتلەرنى تەكشۈرۈش-بېكىتىش مۇتەخەسسىسلىرى سۆھبەت يىغىنى 29-ئاپرېل ئۈرۈمچىدە ئۆتكۈزۈلدى.
</S>
<S ID=26702>
    سۆھبەت يىغىنى ئاپتونوم رايونىمىزنىڭ لۇغەتچىلىك خىزمىتىدىكى تەجرىبىلەرنى يەكۈنلەش، مۇتەخەسسىسلەر ئامبىرىنى قۇرۇپ چىقىپ بۇنىڭدىن كېيىن چىقىرىلىدىغان لۇغەتلەرنى تەكشۈرۈپ بېكىتىش فۇنكسىيەسىنى ئايرىش، مەسئۇلىيەتنى ئايدىڭلاشتۇرۇش، شۇ ئارقىلىق مىللىي تىل-يېزىقىدىكى لۇغەتلەرنىڭ سۈپىتىنى تېخىمۇ يۇقىرى كۆتۈرۈشتىن ئىبارەت مەقسەتتە ئېچىلدى.
</S>
<S ID=26703>
    مەھمۇت قەشقەرىنىڭ «تۈركىي تىللار دىۋانى» دىن باشلاپ ھېسابلىغاندا، ئاپتونوم رايونىمىزنىڭ لۇغەتچىلىك ئىشلىرىنىڭ تارىخى ناھايىتى ئۇزۇن. مانا مۇشۇ ئۇزۇن تارىخ داۋامىدا، بولۇپمۇ 60 يىل جەريانىدا ئاپتونوم رايونىمىزدا يەنە قانداق لۇغەتلەر بارلىققا كەلدى؟ خەلقئاراغا ئېلان قىلغۇدەك قانداق نەتىجىلەر قولغا كەلتۈرۈلدى؟ دېگەندەك بىر قاتار مەسىلىلەر يىغىن ئىشتراكچىلىرىنىڭ قىزغىن سۆھبەت تېمىسى بولۇپ قالدى. كۆپچىلىك نەتىجىلەرنى مۇئەييەنلەشتۈرۈش بىلەن بىر ۋاقىتتا، يەنە لۇغەتنى قائىدە بويىچە، ئۆلچەم بويىچە، قانۇن بويىچە باشقۇرۇپ نەشر قىلىش ئەھۋالى قانداق؟ سۈپەتسىز لۇغەت ئىشلىنىپ قالغان ئەھۋاللار مەۋجۇتمۇ-يوق؟ دېگەندەك ساقلانغان مەسىلىلەر ئۈستىدىمۇ ئۆز كۆز قاراشلىرىنى ئوتتۇرىغا قويدى.
</S>
<S ID=26704>
   بۇ قېتىمقى يىغىننى شىنجاڭ ئۇيغۇر ئاپتونوم رايونلۇق مىللەتلەر تىل-يېزىق خىزمىتى كومىتېتى، ئاپتونوم رايونلۇق مىللەتلەر تىل-يېزىق تەرجىمە ئىدارىسى ئۇيۇشتۇرغان، ئاپتونوم رايونلۇق ئاخبارات-نەشرىيات-رادىيو-كىنو-تېلېۋىزىيە ئىدارىسى ھەمكارلاشقان بولۇپ، بۇ يىغىنغا بېيجىڭ ۋە ئۈرۈمچىدىكى مىللەتلەر تىل-يېزىقىدىكى لۇغەتلەر بىلەن شۇغۇللىنىدىغان تەرجىمان، تەھرىر، ئالىي مۇھەررىر، نەشرىياتچى، لۇغەتچىلەردىن بولۇپ 70 تىن ئارتۇق ئادەم قاتناشتى.
</S>
</TEXT>
/BODY
/DOC