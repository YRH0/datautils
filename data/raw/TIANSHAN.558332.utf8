<DOC>
<DOCID>TIANSHAN.558332</DOCID>
<HEADER>
<CLASS>شىنجاڭ</CLASS>
<DATE>2016-10-21 12:24:30</DATE>
</HEADER>
<BODY>
<HEADLINE>
<S ID=54729>
ئىناقلىق مارشىنى قول تۇتۇشۇپ تەڭ ياڭراتقان توپقان كەنتى
</S>
</HEADLINE>
<TEXT>
<S ID=54730>
 گەي يۇجۈن،  رېن خۇڭفاڭ
</S>
<S ID=54731>
   توپقان كەنتى ئاقسۇ ۋىلايىتى ئونسۇ ناھىيەسىنىڭ توپقان باشقۇرۇش رايونىدىكى مىللىيلار بىلەن خەنزۇلار ئارىلىشىپ ئولتۇراقلاشقان كەنت، شۇنداقلا يىراق – يېقىنغا داڭقى چىققان ئىناق كەنت، باي كەنت.
</S>
<S ID=54732>
‹‹كەنتتە 89 ئائىلىلىك دېھقان بار، 20 نەچچە يىلدىن بۇيان بىرەر قېتىممۇ ئامانلىققا دائىر ۋەقە يۈز بېرىپ باقمىغان، دېھقانلار بىر – بىرىگە ياردەم بېرىپ بىر ئائىلە كىشىلىرىدەك ناھايىتى ئېجىل – ئىناق ئۆتىدۇ››.
</S>
<S ID=54733>
بۇ، كەنت پارتىيە ياچېيكا شۇجىسى تۇرسۇن ھېكىمنىڭ ئەڭ پەخىرلىنىپ، ماختىنىپ تىلغا ئالىدىغان ئىشى.
</S>
<S ID=54734>
   كەنتتىكىلەرنىڭ ئىشەنچىسىگە ئېرىشكەن ياخشى ھەمراھلار
</S>
<S ID=54735>
   توپقان كەنتى پارتىيە ياچېيكىسىنىڭ شۇجىسى تۇرسۇن ھېكىم بىلەن كەنت ئاھالە كومىتېتىنىڭ مۇدىرى جاۋ زۇنسو ئىككىسىنىڭ كەنت رەھبەرلىك ۋەزىپىسىنى ئۆتەۋاتقىنىغا 20 نەچچە يىل بولدى، دېھقانلار ئۇلارنى ‹‹ئەڭ ياخشى ھەمراھلار››، دەپ ئاتىشىدۇ.
</S>
<S ID=54736>
   42 ياشلىق تۇرسۇن ھېكىم توپقان كەنتىدە تۇغۇلۇپ ئۆسكەن، ئۇ 1995 – يىلى كەنت پارتىيە ياچېيكىسىنىڭ شۇجىلىقىغا تەيىنلىنىپ ھازىرغىچە ۋەزىپە ئۆتەپ كېلىۋاتىدۇ.
</S>
<S ID=54737>
   تۇرسۇن ھېكىم 17 ياش ۋاقتىدا، ئاتىسى كېسەل سەۋەبىدىن ئالەمدىن ئۆتكەن.
</S>
<S ID=54738>
بۇ دەل ئورما ۋاقتى ئىدى، تۇرسۇننىڭ ئانىسى مول ھوسۇلدىن دېرەك بېرىۋاتقان ئون نەچچە مو يەردىكى بۇغدايلىقىغا قاراپ قانداق قىلىشىنى بىلەلمەي كۆز يېشى قىلدى.
</S>
<S ID=54739>
بۇ ۋاقىتتا، كەنتتىكى جاڭ جۇڭدې قولىغا ئورغاق ئېلىپ ئۇنىڭ بۇغدايلىقىغا كىرىپ، ئۇدا ئۈچ كۈن ئۇلارنىڭ بۇغدايلىرىنى ئورۇشىغا ياردەملەشتى.
</S>
<S ID=54740>
تۇرسۇن ھېكىم مۇنداق دېدى: ‹‹بۇ ئىش ھەرگىز ئېسىمدىن چىقمايدۇ.
</S>
<S ID=54741>
ئەينى ۋاقىتتا ئائىلىمىزدىكىلەرنىڭ جاڭ جۇڭدې بىلەن ئانچە تونۇشلۇقى يوق ئىدى، تىلىنىمۇ ئۇقۇشمايتتى، كۆپچىلىك پەقەت قول ئىشارىسى ئارقىلىق ئاددىيلا ئالاقە قىلاتتى.
</S>
<S ID=54742>
شۇنىڭدىن كېيىن خەنزۇ دېھقانلار ھەمىشە ئائىلىمىزنىڭ دېھقانچىلىق ئىشلىرىغا ياردەم بەردى، بەزىدە يەنە ئۆزلىرى تېرىغان كۆكتاتلارنى ئەكىلىپ بەردى، گەرچە بۇ كىچىك ئىشلار بولسىمۇ، لېكىن بۇ ئائىلىمىزدىكىلەرگە مىللىيلار بىلەن خەنزۇلارنىڭ بىر ئائىلە كىشىلىرىدەك چوڭقۇر مۇھەببىتى ۋە دوستلۇقى بارلىقىنى ھېس قىلدۇردى››.
</S>
<S ID=54743>
مانا مۇشۇ ئىش تۇرسۇننىڭ دېھقانلارنىڭ ئىناق – ئىتتىپاق ئۆتۈش، ئىناق تەرەققىي قىلىشىغا تۈرتكە بولۇش ئىرادىسى ۋە ئىشەنچىسىنى چىڭىتتى.
</S>
<S ID=54744>
   1994 – يىلى 36 ياشلىق جاۋ زۇنسو خېنەندىكى يۇرتىدىن توپقان كەنتىگە كەلگەندە ھېچنېمىسى يوق ئىدى، ئۇيغۇر تىلىنىمۇ بىلمەيتتى ھەم تەرجىمە قىلىپ بېرىدىغان بىرەر تونۇشىمۇ يوق ئىدى.
</S>
<S ID=54745>
ئۇ كەنتتىكىلەر بىلەن بولغان مۇناسىۋىتىنى يېقىنلاشتۇرۇش ئۈچۈن كەنتتىكىلەرنىڭ ئىشلىرىنى ئۆز ئىشىدەك قىلاتتى، قايسى ئائىلە دېھقانچىلىق ئىشلىرىنى تۈگىتەلمىسە، ئۇ تەشەببۇسكارلىق بىلەن بېرىپ ياردەم بېرەتتى؛ كىم ئۆي سالسا ئۇ دەرھال بېرىپ ئىشلىشىپ بېرەتتى...
</S>
<S ID=54746>
كۆپچىلىك بارا – بارا تونۇشتى، كەنتتىكىلەرنىڭ قوللىشى بىلەن جاۋ زۇنسو توپقان كەنتىدە ئۆي سېلىپ يەرلىكلەشتى.
</S>
<S ID=54747>
   جاۋ زۇنسونىڭ ئىشلەپچىقىرىشنى تەرەققىي قىلدۇرۇشقا پەمى بار ئىدى، ئويلىغان ئىشىنى دادىللىق بىلەن قىلاتتى، پۇختا ئىشلەيتتى، 1995 – يىلى ئۇ توپقان كەنت ئاھالە كومىتېتىنىڭ مۇدىرلىقىغا سايلىنىپ، تۇرسۇن ھېكىم بىلەن بىرلىكتە 20 نەچچە يىل بىللە ئىشلىدى.
</S>
<S ID=54748>
   ‹‹ياخشى ھەمراھ››لارنىڭ قىلچە ئاغرىنماي ياخشى ئىشلىشىگە تۈرتكە بولغان قانداق كۈچتۇر؟
</S>
<S ID=54749>
ئۇلارنى كەنت ئاھالىلىرىنىڭ بىردەك ئېتىراپ قىلىشىغا ئېرىشتۈرگەن سەۋەب نېمە؟
</S>
<S ID=54750>
جاۋ زۇنسو مۇنداق دېدى: ‹‹بۇنىڭ سەۋەبى ئىشىنىش، دېھقانلار بىزگە ئىشىنىدۇ، شۇڭا بىز تېخىمۇ تىرىشىپ كۆپچىلىكنى بېيىتىپ، ھاللىق سەۋىيەگە يېتىشكە يېتەكلىدۇق.
</S>
<S ID=54751>
پەقەت كۆپچىلىك بىردەك ئۇيۇشۇپ، ئۆزئارا ياردەم بەرسىلا ئورتاق بېيىشنى ئىشقا ئاشۇرالايدۇ››.
</S>
<S ID=54752>
بۇلتۇر دېھقانلارنىڭ ئوتتۇرىچە يىللىق كىرىمى 15 مىڭ 200 يۈەنگە يېتىپ، ئاقسۇ ۋىلايىتى بويىچە ئالدىنقى قاتاردا تۇردى.
</S>
<S ID=54753>
   ئۆزئارا ياردەم بېرىش، ئورتاق بېيىش
</S>
<S ID=54754>
   بۇ يىل 8 – ئاينىڭ 26 – كۈنى سىم – سىم يامغۇر يېغىۋاتاتتى، كەنت ئاھالىسى تۇنىياز مەمەت قېرىندىشى شى جۈنجيېنىڭ قەغەز ياڭاق ئۈزمەكچى بولغانلىقىنى ئاڭلىغاندىن كېيىن ئەتىگەندىلا شى جۈنجيېنىڭ يېرىگە كەلدى، ‹‹مېنىڭ يېرىمدە قىلغۇدەك ئىش يوق، شۇڭا ياردەملەشكىلى كەلدىم››.
</S>
<S ID=54755>
پاراڭ ئارىلىقىدا تۇنىياز يەڭلىرىنى شىمايلاپ، يەردىكى تاغارنى ئېلىپ ئۆزلۈكىدىن ياڭاقلارنى تاغارغا قاچىلاشقا باشلىدى.
</S>
<S ID=54756>
   تۇنىياز مەمەت بىلەن شى جۈنجيې كىچىكىدىن بىللە ئويناپ چوڭ بولغان، ئۇزاق يىل ئارىلىشىش ئارقىلىق ياخشى قېرىنداشلارغا ئايلانغانىدى.
</S>
<S ID=54757>
تۇنىياز مەمەت مۇنداق دېدى: ‹‹ئىككى يىل ئاۋۋال، كەنت دېھقانلارنى كەسىپ قۇرۇلمىسىنى تەڭشەپ، باغۋەنچىلىكنى تەرەققىي قىلدۇرۇشقا يېتەكلىدى، مەنمۇ ئائىلىمىزنىڭ 20 نەچچە مو يېرىدە ياڭاق بىلەن چىلان ئۆستۈرمەكچى بولدۇم، لېكىن قولۇم قىسقا بولۇپ قالدى، شى جۈنجيې بۇنى ئۇققاندىن كېيىن تەشەببۇسكارلىق بىلەن ماڭا 10 مىڭ يۈەن ئەكىلىپ بەردى››.
</S>
<S ID=54758>
   تۇنىياز مەمەت مۇنداق دېدى: ‹‹ھازىر ئائىلىمىزنىڭ يېرىگە ئىشلىگەندىن سىرت قوشنىمىز جاۋ خۇڭجۈننىڭ بېلىق كۆلچىكىگە قارىشىمەن، ئۇ ئېيىغا 2800 يۈەن ئىش ھەققى بېرىدۇ.
</S>
<S ID=54759>
بۇ يىلنىڭ ئاخىرىغىچە قەرزىمنى تۈگىتىشىم مۇمكىن››.
</S>
<S ID=54760>
   توپقان كەنتىدە بىرمۇ بىكارچى ئادەم، بىر پارچىمۇ بوش يەر يوق.
</S>
<S ID=54761>
كەنتتىكىلەر ئۆزئارا كىمنىڭ قابىلىيەتلىك، كىمنىڭ كۈنلىرىنىڭ ياخشى ئۆتىدىغانلىقى توغرىسىدا بەسلىشىدۇ.
</S>
<S ID=54762>
   توپقان كەنتىنىڭ سۇ، يەر بايلىقى ياخشى بولۇپ، ئىلگىرى كونىلاردىن قېپقالغان ئىشلەپچىقىرىش ئەندىزىسى بويىچە شال تېرىغاچقا مەھسۇلات مىقدارى ئىزچىل ئاشماي كەلگەنىدى.
</S>
<S ID=54763>
كەنت ئاھالىسى ئەرشىدىن مۇنداق دېدى: ‹‹يۈەن يۇڭ كەلگەندىن كېيىن ئۇ بىزگە تېرىقچىلىق تېخنىكىسىنى ئۆگەتتى، بۇنىڭ بىلەن مو بېشى مەھسۇلاتى 400 كىلوگىرامدىن 700 كىلوگىرامغا ئۆستى، كىرىمىمىزمۇ خېلىلا كۆپەيدى››.
</S>
<S ID=54764>
   يۈەن يۇڭنىڭ يۇرتى چۇڭچىڭدا، ئۇ ئىلگىرى شال تېرىغاچقا شاللىقنى باشقۇرۇش، پەرۋىش قىلىش تەجرىبىسى مول ئىدى، توپقان كەنتىگە كەلگەندىن كېيىن ئۇ دېھقانلارغا شالنى قانداق تېرىش تېخنىكىسىنى قولمۇ قول تەپسىلىي ئۆگەتتى.
</S>
<S ID=54765>
   كىشىلەر ئوتتۇرىسىدىكى ئىشىنىش ۋە ياردەم ئۆزئارا بولىدۇ.
</S>
<S ID=54766>
يۈەن يۇڭ مۇنداق دېدى: ‹‹مەن 1995 – يىلى توپقان كەنتىگە كەلگەن ۋاقتىمدا كەنتتىكىلەر ئىنتايىن قىزغىنلىق بىلەن ماڭا كۆپ ياردەملەرنى بەردى، ئەينى ۋاقىتتا ئۆي سالغاندا پۇلۇم يېتىشمەي قالدى، ئەرشىدىن ماڭا 50 نەچچە قېتىم قۇم – شېغىل ئەكىلىپ بېرىپ پۇل ئالمىدى، بۇ ئىش ھازىرمۇ كۆڭلۈمگە پۈكۈكلۈك››.
</S>
<S ID=54767>
   كىشىلەر قانچە يېقىن ئۆتكەنسېرى، دوستلۇق رىشتىمۇ شۇنچە كۈچىيىدۇ
</S>
<S ID=54768>
   نەچچە ئون يىلدىن بۇيان ئورتاق تۇرمۇش كەچۈرۈش كەنتتىكىلەر ئارىسىدا مەيلى قۇربان ھېيت ياكى چاغان بولسۇن ئۆزئارا ھېيتلىشىدىغان، كىمنىڭ ئائىلىسىدە توي – تۆكۈن بولسۇن چاقىرمىسىمۇ كېلىپ تەبرىكلەيدىغان، كىمنىڭ ئائىلىسىنىڭ مېۋە – چىۋىلىرى، كۆكتاتلىرى پىشسا ياردەمگە چاقىرغان ھامان كۆپچىلىك تەشەببۇسكارلىق بىلەن كېلىپ ياردەملىشىدىغان، كىمنىڭ ئائىلىسىدە قىيىنچىلىق بولسا كۆپچىلىك ئۆزئارا ياردەم بېرىدىغان، كىمىكى ياخشىراق تېرىقچىلىق تېخنىكىسىنى ئىگىلىسە باشقىلارغا تەشەببۇسكارلىق بىلەن ئۆگىتىدىغان ياخشى ئادەت شەكىللەندى...
</S>
<S ID=54769>
   توپقان كەنتىدە ئۇيغۇر دېھقانلار خەنزۇ تىلىدا سۆزلىيەلەيدۇ، خەنزۇ دېھقانلارمۇ ئۇيغۇر تىلىدا ئاساسەن سۆزلىيەلەيدۇ. كەنتتە ھەر مىللەت دېھقانلار دېھقانچىلىق ئىشلىرىنى تۈگەتكەندىن كېيىن ئۆيلىرىگە بىللە قايتقاندا بەزىلەر ئۆلچەمسىز خەنزۇ تىلىدا، بەزىلەر ئۆلچەمسىز ئۇيغۇر تىلىدا، يەنە بەزىلەر قول ئىشارىسى بىلەن كەنتتە يۈز بەرگەن يېڭىلىقلارنى دېيىشىدىغان ئەھۋال پات – پات كۆرۈلۈپ تۇرىدۇ.
</S>
<S ID=54770>
   تۇرسۇن ھېكىم خېنەن تەلەپپۇزىدا مۇنداق دېدى: ‹‹كەنتتىكىلەر ناھايىتى ئىناق ئۆتىدۇ، مەن خەنزۇچىنى جاۋ زۇنسودىن ئۆگەنگەن، كۆپچىلىكنىڭ ئويلىغىنى بىر يەردىن چىقسا، ھەر قانداق ئىشنى ۋۇجۇدقا چىقىرالايدۇ، چۈنكى، ئىتتىپاقلاشسا كۈچمۇ زورىيىدۇ››.
</S>
<S ID=54771>
   توپقان كەنتىدىكى خەنزۇ دېھقانلارنىڭ كۆپىنچىسى 20 – ئەسىرنىڭ 80 – يىللىرىنىڭ ئاخىرلىرىدا خۇنەن، خېنەن، سىچۈەن، گەنسۇ قاتارلىق جايلاردىن كۆچۈپ كەلگەن.
</S>
<S ID=54772>
مەخمۇت ئىسمائىل راۋان خەنزۇ تىلىدا مۇنداق دېدى: ‹‹مەن خەنزۇ تىلىنى جاڭ شۇجۇدىن ئۆگەنگەن، ئىككىمىزنىڭ يېرى تۇتاش، ھەمىشە بىللە ئىشلەيمىز، مەن ئۇنىڭغا ئۇيغۇر تىلىنى، ئۇ ماڭا خەنزۇ تىلىنى ئۆگىتىدۇ. ھازىر ئىككى ئائىلىدىكىلەر ئىنتايىن ياخشى ئۆتىدۇ››.
</S>
<S ID=54773>
   توپقان كەنتىدە 1240 مو تېرىلغۇ يەر بار، خەنزۇ دېھقانلار بىلەن ئۇيغۇر دېھقانلارنىڭ ئۆزئارا ئالاقىلىشىشى ۋە ئۆگىنىشىگە قولايلىق بولۇشى، ئورتاق تەرەققىي قىلىپ، ئورتاق بېيىشى ئۈچۈن، كەنت كۆپ يىللار ئىلگىرى يەرنى ئارىلاشتۇرۇپ تەقسىم قىلىش ئۇسۇلىنى قوللانغان، مىللىيلار بىلەن خەنزۇلارنىڭ يېرى ئۆزئارا تۇتاشقان، بۇ، كەنتتىكىلەر ئارىسىدا تېخىمۇ كۆپ ئالاقىلىشىش ۋە ئارىلىشىشنى بارلىققا كەلتۈرگەنىدى.
</S>
<S ID=54774>
بۇ جەرياندا كۆپچىلىك ئۆزئارا ياردەم بېرىدۇ، ئۆزئارا ئۆگىنىدۇ، مۇناسىۋەت قانچە يېقىنلاشقانسېرى دوستلۇق رىشتىمۇ شۇنچە كۈچەيگەنىدى.
</S>
<S ID=54775>
   جاۋ زۇنسو مۇنداق دېدى: ‹‹كەنتىمىزدە 89 ئائىلىلىك دېھقان بار، كەنتىمىزدە مىللەت ئايرىمىسى يوق، كۆپچىلىك ئۆزئارا ياردەم بېرىپ، ئورتاق بېيىشقا تىرىشىدۇ››.
</S>
</TEXT>
/BODY
/DOC