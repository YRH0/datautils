<DOC>
<DOCID>TIANSHAN.525648</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-30 12:21:29</DATE>
</HEADER>
<BODY>
<HEADLINE>
<S ID=29295>
‹‹ياخشى بالا›› پىدائىيلار مۇلازىمەت ئەترىتى ئاممىنىڭ ماختىشىغا ئېرىشتى
</S>
</HEADLINE>
<TEXT>
<S ID=29296>
   مەڭلىك ئىمىن خەۋەر قىلىدۇ: چەرچەن ناھىيەسىنىڭ چەرچەن بازىرىدا جەمئىيەتكە خالىس تۆھپە قوشۇشنى خۇشاللىق دەپ بىلىپ، ئىتتىپاقلىق مىلودىيەسىنى ياڭرىتىپ، جەمئىيەتكە ئاكتىپ ئېنېرگىيە تارقىتىۋاتقان بىر مۇلازىمەت ئەترىتى بار. ئۇ بولسىمۇ ‹‹ياخشى بالا›› پىدائىيلار مۇلازىمەت ئەترىتىدۇر. بۇ ئەترەت بىر توپ ياش دېھقانلاردىن تەشكىللەنگەن بولۇپ، ئۇلار دېھقانچىلىقنىڭ ئارىسال ۋاقىتلىرىدىن پايدىلىنىپ، قىيىنچىلىقى ئېغىر ئائىلىلەرگە خالىسانە ياردەم بەرمەكتە.
</S>
<S ID=29297>
   بۇ ئەترەت 5 – ئاينىڭ 9 – كۈنى ئەتىگەندە ئۆزلۈكىدىن تەشكىللىنىپ، كۆكتاتچىلىق ئەترىتىدىكى 63 ياشلىق خەن خۇڭشىڭنىڭ ئۆيىگە كېلىپ، ئۇنىڭ يەر تۈزلەش، شوخلا، مۇچ مايسىسىنى كۆچۈرۈش ئىشلىرىغا ياردەملەشتى. ئۇلارنىڭ خەن خۇڭشىڭغا ياردەم قىلىشى تۇنجى قېتىملىق ئىش ئەمەس ئىدى. خەن خۇڭشىڭنىڭ ئايالى، ئوغلى ئاغرىقچان بولۇپ، ئەمگەك ئىقتىدارىدىن قالغانىدى. بىر يېرىم مو پارنىكىنىڭ تېرىقچىلىقى بوۋايغا قاراشلىق ئىدى. پىدائىيلار بوۋاينىڭ ئائىلە ئەھۋالىنى بىلگەندىن كېيىن، پات – پات كېلىپ ئۇنىڭ ئائىلە ئىشلىرىغا ياردەم بېرىشنى ئادەتكە ئايلاندۇردى.
</S>
<S ID=29298>
   خەن خۇڭشىڭ مۇنداق دېدى: مەن ياشىنىپ قالدىم. ئايالىم ۋە بالام كېسەل بولۇپ قالغىلى ئىككى يىلدىن ئاشتى، ئائىلىمىزدە مەندىن باشقا ئەمگەك كۈچى بولمىغاچقا، تېرىقچىلىق ئىشلىرىدا يالغۇز يېتىشەلمەيتتىم. ‹‹ياخشى بالا›› پىدائىيلار مۇلازىمەت ئەترىتىدىكىلەر ئائىلە ئەھۋالىمنى بىلگەندىن كېيىن، پات – پات كېلىپ ياردەملىشىپ تۇرۇۋاتىدۇ.
</S>
<S ID=29299>
   ئۇقۇشىمچە، ‹‹ياخشى بالا›› پىدائىيلار مۇلازىمەت ئەترىتى بىر توپ ھاياتى كۈچى ئۇرغۇپ تۇرغان، 20 – ئەسىرنىڭ 80 – ، 90 – يىللىرى تۇغۇلغان ياشلاردىن تەشكىللەنگەن بولۇپ، ئۇلار ‹‹مېھرىبانلىق، ھەمكارلىق، ئالغا ئىلگىرىلەش››نى مىزان، ‹‹جەمئىيەتكە تۆھپە قوشۇش، باشقىلارغا ياردەم قىلىش، ئۆزىنى چېنىقتۇرۇش››نى مەقسەت قىلغان. بۇ ئەترەت قۇرۇلۇپ بىر يىلغا يەتمىگەن ۋاقىتتا، ئەزاسى دەسلەپكى بەش كىشىدىن بارا – بارا كۆپىيىپ 22 گە يەتكەن. ئۇلار چەرچەن بازىرىدىكى قىيىنچىلىقى بار ئائىلىلەرگە ياردەم بېرىش، ئۆي جاھازىلىرى، ئائىلە ئېلېكتىر سايمانلىرىنى رېمونت قىلىش، داۋالاش ۋە تۈرلۈك ماجىرالارنى مۇرەسسە قىلىش ئىشلىرىنى قىلىپ، ئاممىنىڭ ماختىشىغا ئېرىشتى.
</S>
<S ID=29300>
   كۆكتاتچىلىق ئەترىتىدىكى ئابدۇۋەلى نىياز مۇنداق دېدى: ئۇلار ئەمگەك كۈچى يوق، قىيىنچىلىقى ئېغىر ئائىلىلەرگە دائىم ياردەم قىلىپ كېلىۋاتىدۇ، بەزىدە ئۆزلىرى يېنىدىن پۇل چىقىرىپ، نامرات ئائىلىلەرگە كۆمۈر، تۇرمۇش بۇيۇملىرى ئېلىپ بېرىدۇ، ئۇلارنىڭ ئىشلىرى كىچىك، ئاددىي بولسىمۇ، بىز بەك تەسىرلەندۇق. ئۇلار جەمئىيىتىمىزدىكى ياشلارنىڭ ئۈلگىسى، جەمئىيىتىمىز ئۇلارغا ئوخشاش ياشلارغا موھتاج.
</S>
<S ID=29301>
   پىدائىيلار مۇلازىمەت ئەترىتىدىكى پىدائىي ياسىن ئابدۇۋەلى مۇنداق دېدى: باشقىلارغا ياردەم بېرىشنى خۇشاللىق دەپ بىلىش جۇڭخۇا مىللەتلىرىنىڭ ئېسىل ئەخلاقى. بىز بۇنىڭدىن كېيىن قوشۇن قۇرۇلۇشىنى يەنىمۇ كۈچەيتىپ، ياردەمگە موھتاج ئائىلىلەرگە تېخىمۇ ئەلا مۇلازىمەت قىلىپ، ئۇلارغا جەمئىيەتنىڭ ئىللىقلىقىنى ھېس قىلدۇرىمىز.
</S>
<S ID=29302>
   ھازىر چەرچەن بازىرىدىكى پىدائىيلار مۇلازىمەت ئەترىتى ئالتىگە يېتىپ، ئەزالىرى 500 دىن ئاشتى. ئۇلار يېڭى بىر ئەۋلاد ياشلارنىڭ ئېسىل پەزىلىتى ۋە يېڭى قىياپىتىنى نامايان قىلىپ كەلمەكتە.
</S>
</TEXT>
/BODY
/DOC