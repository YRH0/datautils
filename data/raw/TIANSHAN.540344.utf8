<DOC>
<DOCID>TIANSHAN.540344</DOCID>
<HEADER>
<CLASS>شىنجاڭ</CLASS>
<DATE>2016-08-10 17:36:21</DATE>
</HEADER>
<BODY>
<HEADLINE>
<S ID=38434>
ساياھەتچىلىك كۆكىدە ‹‹پەرۋاز›› قىلىۋاتقان قەشقەر 
</S>
</HEADLINE>
<TEXT>
<S ID=38435>
مۇيەسسەر ئاباھامىت
</S>
<S ID=38436>
   ‹‹چەت ئەللىكلەرنىڭ بېرىشىغا ئەرزىيدىغان جۇڭگودىكى 50 جاي››نىڭ بىرى بولغان قەشقەر جۇڭگودىكى فولكلور مەنزىرە رايونىنىڭ بىرى بولۇش سۈپىتى بىلەن بۇ يىلنىڭ ئالدىنقى يېرىمىدىمۇ ئۆزگىچە مىللىي ئۆرپ – ئادىتى ۋە مەنزىرىسى، مەدەنىيەت مىراسلىرى بىلەن ئېلىمىز ئىچى – سىرتىدىن كەلگەن مېھمانلارنى جەلپ قىلىپ، ساياھەتچىلىك ئارقىلىق تەرەققىياتنى ئىلگىرى سۈردى.
</S>
<S ID=38437>
قەشقەر ۋىلايىتى بۇ يىلنىڭ ئالدىنقى يېرىمىدا 2 مىليون 964 مىڭ ئادەم (قېتىم) ساياھەتچى كۈتۈۋالدى، بۇ بۇلتۇرقى ئوخشاش مەزگىلدىكىدىن %18 ئاشتى؛ ساياھەتچىلىك كىرىمى 2 مىليارد 325 مىليون 873 مىڭ يۈەنگە يېتىپ، بۇلتۇرقى ئوخشاش مەزگىلدىكىدىن %13.8 ئاشتى؛ بارغانسېرى كۆپ ساياھەتچى ئارىلىقنى يىراق كۆرمەي قەشقەرگە كېلىپ، بۇ ئەزىزانە دىيارنىڭ ئۆزگىچە مەنزىرىسىدىن ھۇزۇرلىنىدىغان بولدى.
</S>
<S ID=38438>
   ساياھەتچىلىكتە خاسلىقنى قېزىشقا ئەھمىيەت بېرىلدى
</S>
<S ID=38439>
   يېقىنقى ئىككى ئايدىن بۇيان ئۈرۈمچىدىن قەشقەرگە ئۇچىدىغان نۆۋەتچى ئايروپىلانلار كۆپىيىپ، قەشقەردىكى چوڭ – كىچىك مېھمانسارايلار ئوتتۇرا ئاسىيا بازىرى، كوچا – رەستىلىرى گىرەلەشكەن ‹‹سىرلىق ئوردا›› دەك قەدىمىي شەھەر رايونى، ناھىيەلەرنىڭ ساياھەت رايونلىرى دۆلەت ئىچى – سىرتىدىن كەلگەن ساياھەتچىلەر بىلەن تولدى. ئاۋىياتسىيە شىركەتلىرى ئىچكىرىدىن قەشقەرگە بىۋاسىتە قاتنايدىغان يېڭى لىنىيەلەرنى ئېچىپ، قەشقەرگە ئۇچىدىغان ئايروپىلانلارنىڭ قېتىم سانىنى كۆپەيتتى.
</S>
<S ID=38440>
   فىرانسىيەدىن كەلگەن ساياھەتچى مارگارېت پالېئوتى مۇنداق دېدى: قەشقەرنىڭ داڭقىنى ئاڭلاپ دوستلىرىم بىلەن يىپەك يولىدىكى بۇ مۇھىم بازارنى كۆرگىلى كەلگەنىدۇق.
</S>
<S ID=38441>
قەشقەردە قويۇق مىللىي ئۆرپ – ئادەتنى ھېس قىلدىم، ھېيتگاھ جامەسى ئالدىدا ساما ئۇسسۇلى كۆرۈشكە مۇيەسسەر بولدۇم.
</S>
<S ID=38442>
بۇنداق نادىر مەنزىرىلەرنى باشقا شەھەردە كۆرگىلى بولمايدۇ.
</S>
<S ID=38443>
مەن بۇ كۆرۈنۈشلەرنى مىكرو بىلوگىمغا چىقىرىپ، قەشقەردىكى گۈزەللىكلەردىن دوستلىرىم بىلەن بىللە ھۇزۇرلىنىشنى ئويلىدىم.
</S>
<S ID=38444>
   قەشقەر ۋىلايەتلىك ساياھەت ئىدارىسىنىڭ باشلىقى ئاينۇر مۇھەممەت مۇنداق دېدى: قەشقەر ئېلىمىزدىكى داڭلىق مەدەنىيەت، ساياھەت شەھىرى، بۇ يەرنىڭ قويۇق تارىخىي مەدەنىيىتى ۋە كۆپ مەنبەلىك مىللىي ئۆرپ – ئادىتى ساياھەت بايلىقىغا ئايلانغان.
</S>
<S ID=38445>
بىز قەشقەر ساياھەتچىلىكىنى تېخىمۇ يۈكسەلدۈرۈش ئۈچۈن، ئەنئەنىۋى مەدەنىيەت مىراسلىرىنى قېزىپ، ئۆرپ – ئادەت بايلىقلىرىمىزنى ساياھەتچىلىكنىڭ تەرەققىيات ئەندىزىسىنىڭ تۈۋرۈكى قىلدۇق.
</S>
<S ID=38446>
ھەر خىل شەكىلدىكى ساياھەت تەشۋىقات ماتېرىياللىرىنى تەييارلاپ، ساياھەت مەنزىرە نۇقتىلىرىنى تونۇشتۇرۇش، تەشۋىق قىلىشنى چىڭ تۇتتۇق. شىنجاڭغا نىشانلىق ياردەم بېرىۋاتقان ئۆلكە (شەھەر)لەرمۇ قەشقەرنى تونۇشتۇرۇشنى ئۆزلىرىنىڭ مۇھىم ۋەزىپىسى بىلىپ، ئىچكىرى ئۆلكىلەردىكى تەشۋىقاتنى كۈچەيتىپ، نۇرغۇن ساياھەتچىنى جەلپ قىلدى.
</S>
<S ID=38447>
ناھىيە (شەھەر)لەر مەبلەغ غەملەش يوللىرىنى كېڭەيتىپ، دۆلەت ئىچى – سىرتىدىكى چوڭ كارخانا، گۇرۇھ ۋە شەخسلەرنىڭ ساياھەتچىلىككە مەبلەغ سېلىشىنى قوللاپ ۋە ئۇلارنى ئىلھاملاندۇرۇپ، ساياھەتچىلىك تەرەققىياتىنىڭ دەرىجىسىنى ئۆستۈردى.
</S>
<S ID=38448>
بۇ خىزمەتلەر قەشقەر ساياھەتچىلىكىنىڭ تەرەققىياتىنى ئىلگىرى سۈرۈشتە تۈرتكىلىك رول ئوينىدى
</S>
<S ID=38449>
   ‹‹شىنجاڭغا نىشانلىق ياردەم بېرىش›› ئەۋزەللىكى ساياھەتچىلىكنى ئىلگىرى سۈردى
</S>
<S ID=38450>
   قەشقەر بۈگۈنكى كۈندە گۇاڭدۇڭ ئۆلكىسى، شاڭخەي شەھىرى، شەندۇڭ ئۆلكىسى، شېنجېن شەھىرىنىڭ ياردىمىدە ساياھەت – مەنزىرە رايونلىرىنىڭ تەرەققىياتى، ساياھەت – مەنزىرە رايونلىرىنىڭ ئۇل ئەسلىھە قۇرۇلۇشىنى كۈچەيتىپ، ساياھەتچىلىكتە خەلققە نەپ يەتكۈزۈش سىياسىتىنى ئەمەلىيلەشتۈرۈپ، قەشقەر ساياھەتچىلىكىنى تېخىمۇ ھاياتىي كۈچكە ئىگە قىلدى.
</S>
<S ID=38451>
   قەشقەر كونا شەھەر مەنزىرە رايونى يېقىنقى بىرقانچە كۈندىن بۇيان بارغانسېرى ئاۋاتلىشىپ، كوچا – رەستىلەر تۈركۈم – تۈركۈم ساياھەتچىلەرنى كۈتۈۋالدى.
</S>
<S ID=38452>
قەدىمكى، مىللىيچە ئۇسلۇبتىكى قۇرۇلۇشلار يارقىن نۇقتىغا ئايلاندى.
</S>
<S ID=38453>
‹‹بىر بەلباغ، بىر يول›› ئىستراتېگىيەسىنىڭ يولغا قويۇلۇشى ۋە شىنجاڭغا نىشانلىق ياردەم بېرىش سالمىقىنىڭ زورايتىلىشىغا ئەگىشىپ، بۇ مىللىيچە قۇرۇلۇشلار تېخىمۇ جۇلالاندى.
</S>
<S ID=38454>
قەشقەر كونا شەھەر مەنزىرە رايونىنىڭ قىياپىتى يېڭىلىنىش بىلەن بىللە، تاشقورغان تاجىك ئاپتونوم ناھىيەسىنىڭ ساياھەت – مەنزىرە رايونىدىمۇ يېڭى ئۆزگىرىشلەر بارلىققا كېلىپ، بۇ ناھىيەنى ساياھەت قىلىدىغانلارنىڭ سانى كۆرۈنەرلىك ئاشتى.
</S>
<S ID=38455>
ناھىيە ساياھەتچىلىك ئارقىلىق تەسىر كۈچىنى ئۈزلۈكسىز ئاشۇردى.
</S>
<S ID=38456>
   شېنجېن شەھىرىنىڭ شىنجاڭغا نىشانلىق ياردەم بېرىش خىزمىتى ئالدىنقى سەپ قوماندانلىق ئىشتابى بەش يىلدىن بۇيان 50 مىليون يۈەن مەبلەغ سېلىپ، بۇ ئىككى جاينىڭ ساياھەتچىلىك ئۇل ئەسلىھەلىرىنى مۇكەممەللەشتۈرۈشىگە ياردەم بەردى.
</S>
<S ID=38457>
بۇلتۇر قەشقەر شەھىرى ۋە تاشقورغان تاجىك ئاپتونوم ناھىيەسى دۆلەتنىڭ 5A دەرىجىلىك مەنزىرە رايونلىرىنى باھالىشىدىن ئۆتتى.
</S>
<S ID=38458>
   قەشقەر كوناشەھەر ناھىيەسىنى كىشىلەر ‹‹نەسىردىن ئەپەندىم يۇرتى›› دەپ ئاتايدۇ. نەسىردىن ئەپەندىم باغچىسى 2011 – يىلىدىن بۇيان گۇاڭدۇڭ ئۆلكىسى مەبلەغ سالغان يەتتە نۇقتىلىق ساياھەت تۈرىنىڭ بىرى، قەشقەر ۋىلايىتى ساياھەتچىلىك تەرەققىياتىنىڭ ھازىرقى ئەھۋالى ۋە قەشقەر كوناشەھەر ناھىيەسىنىڭ ئېتنوگرافىيە، رايون ئەۋزەللىكىگە بىرلەشتۈرۈپ بەرپا قىلغان چوڭ تىپتىكى ئۇنىۋېرسال مەدەنىيەت – ساياھەت تېمىسىدىكى باغچە تۈرى ھېسابلىنىدۇ.
</S>
<S ID=38459>
   بۇنىڭدىن باشقا، قەشقەر كوناشەھەر ناھىيەسىدىكى ‹‹شۇفۇلې›› يېمەك – ئىچمەك، كۆڭۈل ئېچىش شەھەرچىسى، پەيزاۋات ناھىيەسىدىكى قول ھۈنەرۋەنچىلىك بازىسى، ‹‹يىڭبىن›› توغراقلىق ئېكولوگىيە باغچىسى قاتارلىق نۇقتىلىق تۈرلەرمۇ بۇ ئىككى ناھىيەنىڭ ئىقتىسادىي تەرەققىياتىدىكى يارقىن نۇقتا.
</S>
<S ID=38460>
گۇاڭدۇڭ ئۆلكىسى قەشقەرگە نىشانلىق ياردەم بېرىشتە مۇتەخەسسىسلەرنى قەشقەر كوناشەھەر، پەيزاۋات ناھىيەلىرىنىڭ ساياھەت بايلىقلىرىنى كۆزدىن كەچۈرۈش، پىلانلاشقا تەشكىللەپ، پىلاندا ناھىيەلەرنىڭ ساياھەت ئەۋزەللىكى، خاسلىقىنى گەۋدىلەندۈرۈپ، ساياھەتچىلىكنىڭ ئىلمىي، سىجىل تەرەققىياتىنى ئىلگىرى سۈرۈپ، رىقابەت كۈچىنى ئاشۇردى.
</S>
<S ID=38461>
كەسپىي خادىملارنى نۇقتىلىق تەربىيەلەپ، ساياھەتچىلىك مۇلازىمەت سەۋىيەسىنى ئۆستۈردى.
</S>
<S ID=38462>
   پۇقرالار ساياھەتچىلىكتىن ئەمەلىي نەپ ئالدى
</S>
<S ID=38463>
   پوسكام ناھىيەسىنىڭ ‹‹ئالتۇن توغراق›› مەنزىرە رايونىغا كىرسىڭىز، گۈزەل مەنزىرىلىرىگە قاراپ تويمايسىز، چۆچەكلەردىكى كىچىك ياغاچ ئۆي، نېلۇپەر كۆلى، رومانتىك جىگدە كارىدورى، تەبىئىي توغراقلىق ۋە ‹‹ئالتۇن كۆل›› بىر – بىرىگە تېخىمۇ ماسلىشىپ، ‹‹ئالتۇن توغراق›› مەنزىرە رايونىنىڭ ھۆسنىگە ھۆسن قوشقان.
</S>
<S ID=38464>
   مەنزىرە رايونىدىكى ‹‹ئۇزاق ئۆمۈر كۆرۈش مىللىي ئۆرپ – ئادەت مەدەنىيەت كەنتى››دىكىلەر ئۆز جايىدىلا تىجارەت قىلىش ئىمكانىيىتىگە ئىگە بولدى.
</S>
<S ID=38465>
ئۇلارنىڭ نەزەر دائىرىسىنى كېڭەيتىش ئۈچۈن، مەنزىرە رايونىنى باشقۇرغۇچى تارماقلار پۇل چىقىرىپ، ئۇلارنى جېجياڭ ئۆلكىسى ۋۇجىن بازىرىنىڭ ساياھەتچىلىك ئەندىزىسىنى ئېكسكۇرسىيە قىلىش، ئۆگىنىشكە تەشكىللەپ، ئۇلارنىڭ نەزەر دائىرىسىنى كېڭەيتىپ، بېيىش يولىغا يېتەكلىدى.
</S>
<S ID=38466>
ھازىر، بۇ يەردىكى كەنت ئاھالىلىرىنىڭ بەزىلىرى يېمەك – ئىچمەك، سەھرا ئارامگاھى تىجارىتى بىلەن شۇغۇللانسا، يەنە بەزىلىرى قول ھۈنەرۋەنچىلىك بۇيۇملىرى كەسپىي ئائىلىسىگە ئايلاندى.
</S>
<S ID=38467>
مەنزىرە رايونىنىڭ تەرەققىياتىغا ئەگىشىپ ساياھەتچىلەرنىڭ سانى ئۈزلۈكسىز كۆپىيىپ، ئۇلارنىڭ كىرىمىمۇ ئاشتى.
</S>
<S ID=38468>
قەشقەر قەدىمكى شەھەر مەنزىرە رايونىدىكى ئاھالىلەر ئائىلىسىدىلا مېھمان كۈتۈپ تىجارەت قىلالايدىغان بولدى.
</S>
<S ID=38469>
   يېقىنقى يىللاردىن بۇيان، ناھىيە (شەھەر)لەر شىنجاڭغا نىشانلىق ياردەم بېرىش ئەۋزەللىكىدىن پايدىلىنىپ، مەبلەغ سېلىش سالمىقىنى ئۈزلۈكسىز زورايتىپ، پىلانلاش، ئىختىساسلىقلار ۋە ئىگىلىك باشقۇرۇش جەھەتتىكى بايلىقلارغا تايىنىپ، ساياھەتچىلىك ئۇل ئەسلىھە قۇرۇلۇشىنى ئىلگىرى سۈردى.
</S>
<S ID=38470>
يىپەك يولى خاسلىقىغا، قەشقەرچە ئالاھىدىلىككە ئىگە ساياھەت ئورنى بەرپا قىلىپ، ئىشقا ئورۇنلىشىش، ئىگىلىك تىكلەپ بېيىش ئارقىلىق مىللەتلەر ئىتتىپاقلىقى، ئىجتىمائىي مۇقىملىق ۋە ئەبەدىي ئەمىنلىكنى كاپالەتلەندۈردى.
</S>
<S ID=38471>
   مەدەنىيەت بايلىقلىرى ساياھەتچىلىكنىڭ ماس تەرەققىي قىلىشىغا تۈرتكە بولدى
</S>
<S ID=38472>
   مەكىت ناھىيەسىنىڭ دولان مەدەنىيىتى ئۆزگىچە خاسلىقى بىلەن ئېلىمىز ئىچى – سىرتىدىكى ساياھەتچىلەرنى تولىمۇ جەلپ قىلىدۇ.
</S>
<S ID=38473>
مەكىت ناھىيەسى دولان مەدەنىيىتى ماركىسىنى كۈچەپ بەرپا قىلىپ، دولان مۇقاملىرى ۋە دېھقان رەسساملار رەسىملىرى بىلەن مەكىتنىڭ مەدەنىيەت خاسلىقىنى گەۋدىلەندۈرۈپ، مەدەنىيەت – ساياھەت، ئىقتىساد – سودا، سودىگەر ۋە مەبلەغ جەلپ قىلىش قاتارلىق جەھەتلەردە ئەمەلىي نەتىجىلەرنى قولغا كەلتۈردى.
</S>
<S ID=38474>
بىرقانچە يىللاردىن بۇيان يىپەك يولى مەدەنىيىتى، ‹‹ئۇيغۇر ئون ئىككى مۇقامى›› مەدەنىيىتى ۋە دولان مەدەنىيىتىنى مۇھىم نۇقتا قىلغان مەدەنىيەت – ساياھەت كارىدورى بەرپا قىلىشقا كۈچەپ، يەكەن دەريا ۋادىسى ساياھەت رايونى، تەكلىماكان قۇملۇقى توغراق ئېكولوگىيە ساياھەت رايونى قۇرۇلۇشىنى زورايتتى؛ يېڭىساردىكى دارۋازلىق سەنئىتىگە ۋارىسلىق قىلىش مەركىزى، يوپۇغىدىكى داۋاكۆل قۇملۇق ساياھەت مەنزىرە رايونى، يېڭىساردىكى مۇزلۇق نەم يەر باغچىسى ۋە ‹‹جەنۇبىي كۆل›› مەنزىرىگاھى، مارالبېشىدىكى ‹‹ئانار كۆل›› توغراقلىق ساياھەت – مەنزىرە رايونى قاتارلىقلارنى مۇھىم نۇقتا قىلغان تەبىئىي مەنزىرىلەردىن ھۇزۇرلىنىش تىپىدىكى ئىستىراھەت ساياھەت نۇقتىسى بەرپا قىلدى.
</S>
</TEXT>
/BODY
/DOC