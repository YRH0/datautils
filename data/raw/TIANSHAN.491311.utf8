<DOC>
<DOCID>TIANSHAN.491311</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-01-21 13:24:02</DATE>
</HEADER>
<BODY>
<HEADLINE>
<S ID=4532>
چىمەن بازىرى كەسىپ قۇرۇلمىسىنى تەڭشەشنىڭ ئۈنۈمىنى كۆردى
</S>
</HEADLINE>
<TEXT>
<S ID=4533>
    ئىختىيارىي مۇخبىرىمىز ئەھمەت ئىسمائىل خەۋىرى: كۇچا ناھيەسىنىڭ چىمەن بازىرى بۇلتۇر تېرىقچىلىق قۇرۇلمىسىنى تەڭشەپ، ئىقتىسادىي زىرائەت كۆلەمنى كېڭەيتىش، تۇپراقنى رېتسېپلىق ئوغۇتلاش، مېۋىلىك باغلارنىڭ سورتىنى ياخشىلاش،  زىيانداش ھاشارات ۋە كېسەلنىڭ ئالدىنى ئېلىش ئارقىلىق مو بېشى مەھسۇلات مىقدارى ۋە قىممىتىنى ئاشۇرۇپ، دېھقانلارنىڭ كىرىمىنىڭ ئېشىشىغا ئاساس سالدى.
</S>
<S ID=4534>
    چىمەن بازىرى يېزا ئىگىلىك ئىشلەپچىقىرىشىدا بۇغداي، قوناق، پاختا ۋە باشقا زىرائەتنى كىرىشتۈرۈپ تېرىش ئۇسۇلىنى قوللىنىپ كەلگەن بولۇپ، بۇ بازار بۇلتۇر دېھقانلارنى ئىقتىسادىي ئۈنۈمى يۇقىرى زىرائەتلەرنى تېرىشقا يېتەكلەپ، كۆكتات تېرىغان دېھقانلارنىڭ ھەرمو يېرىگە 150 يۈەن تولۇقلىما بەردى.
</S>
<S ID=4535>
    ئۇنىڭدىن باشقا، بۇ بازار بۇلتۇر ساڭ كەنتى، چىشىن تېرىقچىلىق كەسپى ھەمكارلىق كوپراتىپىدا ئالاھىدە ئىقتىسادىي قىممىتى يۇقىرى بولغان تاتلىق يۇپۇرماقلىق جۈخارگۈلىنى سىناق قىلىپ تېرىپ، ھەرمو يەردىن 3000يۈەندىن يۇقىرى كىرىم قىلدى.
</S>
<S ID=4536>
    چىمەن بازىرى باغۋەنچىلىك قۇرۇلمىسىنى تەڭشەپ، مېۋىلىك باغلارنىڭ سورتىنى ياخشىلاشقا ئالاھىدە ئەھمىيەت بەردى.
</S>
<S ID=4537>
تۆۋەن ھوسۇللۇق باغلارنى ئۇلاش، رېتسىپلىق ئوغۇتلاش، پەرۋىش قىلىش ئارقىلىق يۇقىرى ھوسۇللۇق باغقا ئۆزگەرتىشتىمۇ يېڭى رېكوت ياراتتى.
</S>
<S ID=4538>
ھازىر چىمەن بازىرىدا باغ ئومۇمىي كۆلىمى 65مىڭ موغا يېتىپ، بۇنىڭدىن مېۋە بەرگەن كۆلەم 56مىڭ 200موغا، سورتى ياخشىلانغان باغ كۆلىمى 43مىڭ 450موغا يېتىپ، ئومۇمىي باغ كۆلىمىنىڭ %67تىنى ئىگىلەيدۇ.
</S>
<S ID=4539>
بۇلتۇر بۇ بازارنىڭ باغۋەنچىلىك كىشى بېشى ساپ كىرىمى 3400يۈەندىن يۇقىرى بولۇپ ئالدىنقى يىلدىكىدىن 720يۈەن ئاشتى.
</S>
</TEXT>
/BODY
/DOC