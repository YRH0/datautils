<DOC>
<DOCID>TIANSHAN.575452</DOCID>
<HEADER>
<CLASS>ئۈرۈمچى</CLASS>
<DATE>2016-12-29 11:36:34</DATE>
</HEADER>
<BODY>
<HEADLINE>
<S ID=68629>
ئۈرۈمچى خەلقئارا ئايروپورتى يىللىق يولۇچى توشۇش مىقدارىدا 20 مىليون ئادەم (قېتىم) لىق ئۆتكەلنى بۆسۈپ ئۆتتى
</S>
</HEADLINE>
<TEXT>
<S ID=68630>
 جاۋ جىيۈن، ۋاڭ ۋېي خەۋەر قىلىدۇ: 12 – ئاينىڭ 28 – كۈنى سائەت 12 دىن ئاشقاندا، جۇڭگو خەلقئارا ئاۋىياتسىيە شىركىتىنىڭ ‹‹CA1902›› نۆۋەتچى ئايروپىلانىغا چىقىدىغان ئەڭ ئاخىرقى يولۇچى گۇ جيەنشىننىڭ ئايروپىلانغا چىقىش رەسمىيىتىنى بېجىرىپ بولۇشى بىلەن، ئۈرۈمچى دىۋوپۇ خەلقئارا ئايروپورتىنىڭ يىللىق يولۇچى توشۇش مىقدارى تۇنجى قېتىم 20 مىليون ئادەم (قېتىم)لىق ئۆتكەلنى بۆسۈپ ئۆتۈپ، دۆلەت ئىچىدىكى يولۇچى توشۇش مىقدارى 20 مىليون ئادەم (قېتىم)دىن ئاشقان ئاۋىياتسىيە ‹‹كۇلۇبى›› قاتارىغا كىردى.
</S>
<S ID=68631>
 ئايرودۇرۇمنىڭ يولۇچى توشۇش مىقدارى ئارقىلىق بىر شەھەر ئىقتىسادىنىڭ جانلىنىش دەرىجىسىنى كۆرۈۋېلىشقا بولىدۇ.
</S>
<S ID=68632>
‹‹12 – بەش يىل››دىن بۇيان، شەھەرنىڭ تەرەققىيات ھاياتىي كۈچى ۋە ئورنى بىلەن ئۆزئارا ماسلاشقان ھالدا، ئۈرۈمچى خەلقئارا ئايروپورتىنىڭ يولۇچى توشۇش مىقدارى كۈنسېرى ئاشتى.
</S>
<S ID=68633>
2011 – يىلى يولۇچى توشۇش مىقدارى تۇنجى قېتىم 10 مىليون ئادەم (قېتىم)لىق ئۆتكەلنى بۆسۈپ ئۆتۈپ، 11 مىليون 80 مىڭ ئادەم (قېتىم)گە يەتكەن.
</S>
<S ID=68634>
شۇنىڭدىن كېيىن، ئۈرۈمچى خەلقئارا ئايروپورتىنىڭ يولۇچى توشۇش مىقدارى مۇقىم ئاشتى: 2012 – يىلى 13 مىليون 350 مىڭ ئادەم (قېتىم)گە، 2013 – يىلى 15 مىليون 360 مىڭ ئادەم (قېتىم)گە، 2014 – يىلى 16 مىليون 310 مىڭ ئادەم (قېتىم)گە، 2015 – يىلى 18 مىليون 510 مىڭ ئادەم (قېتىم)گە يەتتى، ئاۋىياتسىيە يولۇچى توشۇش مىقدارى يىلىغا ئوتتۇرا ھېساب بىلەن 2 مىليون ئادەم (قېتىم)لىق نىسبەت بىلەن تېز سۈرئەتتە ئاشتى.
</S>
<S ID=68635>
جۇڭگو خەلقئارا ئاۋىياتسىيە شىركىتى، جەنۇب ئاۋىياتسىيە شىركىتى، خەينەن ئاۋىياتسىيە شىركىتى قاتارلىق دۆلەت ئىچى – سىرتىدىكى 33 ئاۋىياتسىيە شىركىتى ئايرودۇرۇم تىجارىتى، ئاۋىياتسىيە لىنىيەسى تورىنى مەملىكەت ئىچىدىكى 68 شەھەرگە، 33 خەلقئارالىق رايون، شەھەرگە تۇتاشتۇردى، بۇنىڭ بىلەن ‹‹شىنجاڭ ئىچىدە تورلاشقان، شەرق بىلەن غەرب تۇتاشقان›› تور ئەندىزىسى ئاساسەن شەكىللەندى.
</S>
<S ID=68636>
 شىنجاڭ ئايرودۇرۇم گۇرۇھى ئۈرۈمچى خەلقئارا ئايروپورت شۆبە شىركىتى پارتكومىنىڭ مۇئاۋىن شۇجىسى مۇ چياڭ مۇنداق دېدى: 20 مىليون ئادەم (قېتىم)لىق يولۇچى توشۇش مىقدارى ئۈرۈمچى خەلقئارا ئايروپورتىنىڭ پات ئارىدا تەرەققىياتتا يېڭى بىر ئالتۇن مەزگىلىنى كۈتۈۋالىدىغانلىقىدىن دېرەك بېرىدۇ.
</S>
<S ID=68637>
ئۈرۈمچى خەلقئارا ئايروپورتى كەلگۈسىدە شەرقىي ئاسىيا ۋە ئوتتۇرا ئاسىيا، غەربىي ئاسىيا رايونلىرى، ياۋروپا ئارىسىدا ئاۋىياتسىيە يولۇچىلار ھەم يۈك ئېقىمىنى تۇتاشتۇرىدىغان يادرولۇق خەلقئارا ئاۋىياتسىيە تۈگۈنى ۋە يىپەك يولى ئىقتىساد بەلبېغىدىكى مۇھىم ئاۋىياتسىيە تۈگۈنىگە ئايلىنىدۇ.
</S>
<S ID=68638>
 مۆلچەرلىنىشىچە، 2020 – يىلى ئۈرۈمچى خەلقئارا ئايروپورتىنىڭ يولۇچى توشۇش مىقدارى 30 مىليون ئادەم (قېتىم)گە، يۈك كىرگۈزۈش – چىقىرىش مىقدارى 250 مىڭ توننىغا، خەلقئارا كەسىپ بېجىرىش نىسبىتى %10 كە يېتىدىكەن.
</S>
</TEXT>
/BODY
/DOC