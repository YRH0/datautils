<DOC>
<DOCID>TIANSHAN.572089</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-12-14 17:09:11</DATE>
</HEADER>
<BODY>
<HEADLINE>
<S ID=65031>
نەق پۇل ئىشلىتىش ئەمەلدىن قالامدۇ؟
</S>
</HEADLINE>
<TEXT>
<S ID=65032>
 يېقىندا ياۋروپا مەركىزىي بانكىسى چوڭ سوممىلىق قەغەز پۇل بېسىشنى بىكار قىلماقچى بولۇۋاتقانلىقىنى بىلدۈردى، ياۋروپا مەركىزىي بانكىسى مۇدىرىيىتىمۇ گۇرۇپپا تەشكىللەپ، 500 ياۋرۇلۇق قەغەز پۇلنى بىكار قىلىشنىڭ تېخنىكىلىق تەپسىلاتىنى تەتقىق قىلىشقا قوشۇلدى.
</S>
<S ID=65033>
بۇنىڭغا ئەگىشىپلا، ئامېرىكىنىڭ سابىق مالىيە مىنىستىرى سامۇسمۇ 100 دوللارلىق قەغەز پۇلنى ئەمەلدىن قالدۇرۇشنى مۇراجىئەت قىلدى.
</S>
<S ID=65034>
 ھەممىگە ئايانكى، ھەرقايسى دۆلەتلەرنىڭ چوڭ سوممىلىق قەغەز پۇلنى تارقىتىشى پۇل پاخاللىقى بىلەنلا مۇناسىۋەتلىك بولۇپ قالماي، يەنە باشقا ئامىللار بىلەنمۇ مۇناسىۋەتلىك.
</S>
<S ID=65035>
مەسىلەن: 500 ياۋرۇلۇق قەغەز پۇل دەسلەپتە ئاساسلىقى بەزى دۆلەتلەرنىڭ چوڭ سوممىلىق قەغەز پۇل ئىشلىتىش ئەنئەنىسىگە ھۆرمەت قىلىش يۈزىسىدىن تارقىتىلغان، شۇنداق قىلغاندا، يەنە دۆلەت ھالقىغان كارتا مۇلازىمەت ھەققىنى كەچۈرۈم قىلىشقا بولاتتى.
</S>
<S ID=65036>
ياۋروپا مەركىزىي بانكىسىنىڭ بۇ قېتىم 500 ياۋرۇلۇق قەغەز پۇلنى بىكار قىلىشنى ئويلىشىشتىكى ئاساسلىق مەقسىتى جىنايى ھەرىكەتلەرگە زەربە بېرىش ئۈچۈندۇر.
</S>
<S ID=65037>
 دەرۋەقە، قەغەز پۇل پۇل يۇيۇش ۋە يوشۇرۇن ئىقتىساد قاتارلىق جىنايى ھەرىكەتتە مۇئەييەن رول ئالغان، لېكىن ئۇنىڭ رولىنى زىيادە يۇقىرى مۆلچەرلىۋېتىشكە بولمايدۇ.
</S>
<S ID=65038>
ب د ت زەھەر تىزگىنلەش ۋە جىنايەتنىڭ ئالدىنى ئېلىش ئىشخانىسى ئېلان قىلغان سانلىق مەلۇماتتا كۆرسىتىلىشىچە، دۇنيا بويىچە يىللىق زەھەر سودا سوممىسى 800 مىليارد دوللاردىن 1 تىرىليون دوللارغىچە بولۇپ، ئۇنىڭ مۇتلەق كۆپ قىسمى بانكا ئارقىلىق يۇيۇلۇپ قانۇنلۇق پۇلغا ئايلاندۇرۇلىدىكەن، بۇ، روشەنكى، قەغەز پۇلنىڭ مەۋجۇت بولۇپ تۇرۇشى بىلەن مۇناسىۋەتسىز، بەلكى ھازىرقى زامان پۇل مۇئامىلە سىستېمىسىنىڭ ‹‹كۈل رەڭ مەھسۇلى››.
</S>
<S ID=65039>
ھازىرقى چوڭ سوممىلىق قەغەز پۇلنى بېسىپ تارقىتىشنى مەنئى قىلىشنى تەلەپ قىلىش ساداسىنىڭ يۇقىرى پەللىگە چىقىشىنىڭ تېگى – تەكتىنى سۈرۈشتۈرگەندە، ئۇنىڭدا جىنايى ھەرىكەتلەرگە زەربە بېرىشنىڭ ئېھتىياجى بولۇپلا قالماي، يەنە چىقىم قىلىش ۋاسىتىسىنىڭ كۆپ خىللىشىشى كەلتۈرۈپ چىقارغان ۋەزىيەت ئۆزگىرىشىنىڭمۇ بولغانلىقىدۇر.
</S>
<S ID=65040>
 ئېلېكتىرونلۇق چىقىم قىلىش، ئېلېكتىرونلۇق پۇل قاتارلىق قولاي ۋاسىتىلەرنىڭ كېڭىيىشىگە ئەگىشىپ، يېڭى تېخنىكا چىقىم قىلىش كەسىپىدىكى ئۆزگىرىشنى تېزلەتمەكتە.
</S>
<S ID=65041>
ئەمەلىيەتتە، نەق پۇل ئىشلىتىش نىسبىتى ئۈزلۈكسىز تۆۋەنلەۋاتىدۇ، بۇ، مۇنازىرە تەلەپ قىلمايدىغان پاكىت.
</S>
<S ID=65042>
‹‹كەيجيې›› مەسلىھەتچىلىك شىركىتى بىلەن شوتلاندىيە رويال بانكىسى گۇرۇھى بىرلىكتە ئېلان قىلغان ‹‹2015 – يىللىق يەر شارى چىقىم دوكلاتى››غا ئاساسلانغاندا، 2014 – يىلى غەيرىي نەق پۇل چىقىمى بىلەن قىلىنغان سودا مىقدارىنىڭ ئېشىش سۈرئىتى %8.9كە يېتىپ، 2013 – يىلىدىكى %7.6تىن ئېشىپ، 389 مىليارد 700 مىليون دوللارلىق سودا مىقدارى يېڭى رېكورتىنى ياراتقان.
</S>
<S ID=65043>
 ھازىر دۆلىتىمىزنىڭ غەيرىي نەق پۇل چىقىمىنىڭ ئېشىش سۈرئىتى دۇنيادا ئالدىنقى قاتاردا تۇرىدۇ.
</S>
<S ID=65044>
تور ئىقتىسادىنىڭ تېز سۈرئەتتە ئېشىشى ۋە ئەقلىي ئىقتىدارلىق يان تېلېفون ئابۇنىچىلىرى سانىنىڭ زور دەرىجىدە ئېشىشى سەۋەبىدىن، دۆلىتىمىز يېڭى ھەق تۆلەش تېخنىكىسىنى ئەمەلىيەتتە قوللىنىدىغان ‹‹مۇنبەت زېمىن››غا ئايلاندى.
</S>
<S ID=65045>
مەيلى تەرەققىي قىلىۋاتقان دۆلەتلەردە بولسۇن ياكى تەرەققىي تاپقان دۆلەتلەردە بولسۇن، گۈللەنمە ئېلېكتىرونلۇق چىقىم قىلىش قەغەز پۇل ئارقىلىق چىقىم قىلىش ئىقتىدارىنىڭ ئورنىنى ئېلىپلا قالماستىن، يەنە چىقىم قىلىش يولىغا تايىنىپ ئاجىزلار توپىنىڭ پۇل مۇئامىلە ئېھتىياجىنى قاندۇرالايدۇ.
</S>
<S ID=65046>
 ھازىر قەغەز پۇلنىڭ يەنىلا مەلۇم ئېھتىياج بوشلۇقى بار، ئالايلۇق، ئامېرىكىدا 50 دوللاردىن 100 دوللارغىچە بولغان سودىنىڭ ئاران %16ىدىلا نەق پۇل ئىشلىتىلىدۇ، ئەمما بىر دوللاردىن تۆۋەن سودىدا نەق پۇل ئىشلىتىش نىسبىتى %66كە يېتىدۇ.
</S>
<S ID=65047>
لېكىن ھەرقايسى دۆلەتلەرنىڭ سىياسەت جەھەتتىن قوللىشى بىلەن پەن – تېخنىكا تەرەققىياتىنىڭ قوش تۈرتكىسى ئاستىدا، يەر شارى مۇقەررەر ھالدا نەق پۇل چىقىم قىلىشتىن ئېلېكتىرونلۇق چىقىم قىلىشقا يۈزلىنىشتىن ساقلىنالمايدۇ.
</S>
<S ID=65048>
نورۋېگىيە ئالىمى تېران ئاندېرسون 2013 – يىلى: ماددىي پۇلنىڭ مۇقەررەر يوقىلىشى ۋاقىت مەسىلىسىلا، دەپ كۆرسەتكەن.
</S>
<S ID=65049>
ئەلۋەتتە، بۇ جەريان ئۇزاق بولۇشى مۇمكىن، چۈنكى نەق پۇلسىز جەمئىيەت بىر تەرەپتىن، چىقىم قىلىش ئادىتىنى ئۆزگەرتىشكە، يەنە بىر تەرەپتىن، ئېلېكتىرونلۇق چىقىم قىلىشنىڭ تەننەرخى تۆۋەن بولۇش، قولايلىق بولۇش بىلەن بىخەتەر بولۇش ئوتتۇرىسىدىكى نۇقسانسىزلىقنى ئىشقا ئاشۇرۇشقا توغرا كېلىدۇ.
</S>
<S ID=65050>
‹‹خەلق تورى››دىن
</S>
<S ID=65051>
‏
</S>
</TEXT>
/BODY
/DOC