<DOC>
<DOCID>TIANSHAN.526925</DOCID>
<HEADER>
<CLASS>پەن – مائارىپ</CLASS>
<DATE>2016-06-06 13:10:36</DATE>
</HEADER>
<BODY>
<HEADLINE>
<S ID=29793>
مەكتەپ ئەتراپىدىن ئۆي سېتىۋېلىش مائارىپقا مەبلەغ سالغانلىق ئەمەس
</S>
</HEADLINE>
<TEXT>
<S ID=29794>
سۈن شياۋخۇڭ
</S>
<S ID=29795>
   مەملىكەتلىك سىياسىي كېڭەش دائىمىي كومىتېتىنىڭ ئەزاسى، بېيجىڭ شەھەرلىك 4 – ئوتتۇرا مەكتەپنىڭ مۇدىرى ليۇ چاڭمىڭ يېقىندا: ئاتا – ئانىلارنىڭ نۇرغۇن پۇل خەجلەپ مەكتەپ ئەتراپىدىن ئۆي سېتىۋالغاندىن كۆرە، تېخىمۇ كۆپ زېھنىنى، بولۇپمۇ ئائىلىنىڭ مالىيە كۈچىنى ئائىلە تەربىيەسىنى ياخشىلايدىغان پەزىلەت ۋە سۈپەتكە قاراتقان تۈزۈك›› دېگەن. ئائىلە تەربىيەسىنىڭ بالىلارنىڭ كەلگۈسى كەسپىدە ئۇتۇق قازىنىش، تۇرمۇشتا بەختلىك بولۇشىنىڭ ئەڭ مۇھىم ئامىلى ئىكەنلىكىنى ئىسپاتلايدىغان مىساللار كۆپ.
</S>
<S ID=29796>
    ليۇ چاڭمىڭنىڭ يۇقىرىقى سۆزىنى نۇرغۇن كىشىلەر قوللىدى، شۇنداقلا ئۇنىڭ سۆزى يەنە جەمئىيەتتە قىزغىن تېما بولۇپ قالدى. ليۇ چاڭمىڭنىڭ سۆزىنىڭ بۇنداق ئالقىشقا ئېرىشىشى دەل ئۇنىڭ نۆۋەتتىكى مائارىپنىڭ يېغىرىنى تاتىلىغانلىقىدىندۇر. يېقىنقى يىللاردا، مەكتەپ ئەتراپىدىكى ئۆيلەرنىڭ باھاسى تېز ئۆرلەپ كەتتى، ئۆي – زېمىن كارخانىلىرىنىڭ ئۈزلۈكسىز ئۆرلىتىۋالغان باھاسى كىشىلەرنىڭ ئەۋزەل مائارىپ بايلىقىغا ئېرىشىشىنى توسۇپ تۇرۇۋاتقان ئېگىز تاغقا ئايلاندى. بىر قىسىم ئاتا – ئانىلار بالىلىرىنىڭ داڭلىق مەكتەپكە كىرىشى ئۈچۈن، بارلىق پۇللىرىنى خەجلەشكە رازى بولدى. ئەمما، ئاتا – ئانىلارغا مەكتەپ ئەتراپىدىكى ئۆيلەرنى قارىغۇلارچە سېتىۋېلىشنى قوغلاشماي، ئەكسىچە تېخىمۇ كۆپ زېھنى ۋە مالىيە كۈچىنى ئائىلە قاتلىمىغا قارىتىشنى مۇراجىئەت قىلىش مەكتەپ ئەتراپىدىكى ئۆيلەرگە قارىتا تېخىمۇ ياخشى تونۇش شەكىللەندۈرۈپلا قالماي، يەنە ئائىلە تەربىيەسىنى قانداق ئىشلەشكىمۇ ئېنىق نىشان كۆرسىتىپ بېرىدۇ.
</S>
<S ID=29797>
    ھازىر، نۇرغۇن ئاتا – ئانىنىڭ مائارىپقا بولغان خاتا قارىشى شۇكى، ئۇلارنىڭ نەزەرىدە مەكتەپ ئەتراپىدىكى ئۆيلەر ئەلا مائارىپ بايلىقىنىڭ باشقىچە ئاتىلىشى بولۇپ قالغان، ئۇلار مەكتەپ ئەتراپىدا ئۆيى بولسىلا، بالىلىرىنىڭ داڭلىق مەكتەپكە كىرىش ئىشىك بېلىتىنى سېتىۋالالايمىز، بۇ ئارقىلىق بالىلىرىمىزنى ئەڭ ياخشى تەربىيەدىن بەھرىمەن قىلالايمىز، دەپ قارايدۇ. يەنە بەزى ئاتا – ئانىلار بالىلىرىنىڭ داڭلىق مەكتەپلەرگە كىرىشى ئۈچۈن، مەكتەپ ئەتراپىدىن ئۆي سېتىۋالمىغان بولسىمۇ، بىراق داڭلىق مەكتەپلەرنىڭ دەرۋازىسىنى ئېچىش ئۈچۈن، بالىلىرىنى تەكرار قىلىش كۇرسلىرىغا تىزىملاتقان. ئەمەلىيەتتە، مەكتەپ ئەتراپىدىكى ئۆي بولسۇن ياكى تەكرار قىلىش كۇرسلىرى بولسۇن، ھەممىسى مەلۇم مەنىدىن ئېيتقاندا پۇلنى ئايىماي خەجلەش ئارقىلىق بالىلىرىنىڭ ئۇتۇق قازىنىشى ئۈچۈن خاتا يولغا كىرىپ قالغان، بۇنىڭ ئارقىسىدا نېمە يوق بولسا شۇنى سېتىۋېلىش، نېمە كەم بولسا شۇنى تولۇقلاشتەك ئېنىرتسىيەلىك پىكىر قىلىش شەكلى مەۋجۇت، بۇ، ماھىيەتتە مەكتەپ تەربىيەسى بىلەن ئائىلە تەربىيەسىنىڭ مۇناسىۋىتىنى ئېنىق ئايرىمىغانلىق، شۇنداقلا بالىلىرىنىڭ ئۆسۈپ يېتىلىشىدە نېمىگە ئەڭ ئېھتىياجلىق ئىكەنلىكىنى ئېنىق كۆرۈپ يەتمىگەنلىكتۇر.
</S>
<S ID=29798>
    خۇددى ليۇ چاڭمىڭ ئېيتقاندەك، بالىلار ئۆسۈپ يېتىلىش جەريانىدا ماددىي جەھەتتىكى قوللاشتىن باشقا، يەنە ئاتا – ئانىنىڭ مۇھەببەت بەدىلى تۆلىشىدىن، كۆيۈنۈشىدىن تېخىمۇ ئايرىلالمايدۇ. كۆپىنچە ۋاقىتلاردا، ئاتالمىش ئەڭ قىممىتى بار مائارىپ سېلىنمىسى، ھەمىشە ماددىي جەھەتتىكى سېلىنما بولماستىن، ئەكسىچە ئاتا – ئانىلارنىڭ مەنىۋى جەھەتتىن ھەمراھ بولۇشى ھېسابلىنىدۇ. ئاتا – ئانىلار بالىلار بىلەن كۆپرەك سىردىشىپ تۇرۇشى كېرەك، بۇ ھەم بالىلارنىڭ خاراكتېرىنى مۇكەممەللەشتۈرۈشىگە، ياخشى ئىرادە، پەزىلەت يېتىلدۈرۈشىگە، ھەم كىشىلىك تۇرمۇشنىڭ ھەر بىر ئەگرى – توقاي يوللىرىنى بېسىشىغا پايدىلىق، بۇنىڭ ئۈنۈمى نۇرغۇن پۇل خەجلەپ، قارىغۇلارچە تۈرلۈك تەكرار قىلىش كۇرسلىرىغا تىزىملاتقاندىن كۆپ ياخشى.
</S>
<S ID=29799>
    ئۇنىڭ ئۈستىگە بالىلارنىڭ ياراملىق ئادەم بولۇشى ئائىلە ۋە مەكتەپنىڭ ھەمكارلىشىش رولىنىڭ نەتىجىسى، ئىككىلا تەرەپ تەڭ كۈچ چىقارغاندا ئاندىن بالىلارنى تېخىمۇ ياخشى تەربىيەلىيەلەيدۇ، بۇنىڭدا ھەرقانداق بىر تەرەپ كەم بولسا، ئۇ مۇكەممەل تەربىيە بولمايدۇ. نىسبەتەن ئېيتقاندا، مەكتەپ تەربىيەسىنىڭ ئاساسلىق ۋەزىپىسى بالىلارنىڭ بىلىم قۇرۇلمىسىنى مۇكەممەللەشتۈرۈشىگە ياردەم بېرىپ، ئۇلارنى كوللېكتىپ تۇرمۇشتا ئىجتىمائىيلاشقان تىپ ئۆزگەرتىشنى تاماملاشقا ئىلھاملاندۇرۇپ، ئۇلارنى ئاستا – ئاستا جەمئىيەتنىڭ بىر ئەزاسىغا ئايلاندۇرۇشتىن ئىبارەت. ئەمما ئائىلە تەربىيەسى بولسا بالىلارنىڭ ئۆسۈپ يېتىلىشىدىكى ئاساس، ئۇنىڭ ئاساسلىق ۋەزىپىسى بالىلاردا ئېسىل ئەخلاق ۋە ھەرىكەت ئادىتى يېتىلدۈرۈشتىن ئىبارەت، ئۇنىڭ ئۈستىگە بالىلار جەمئىيەتكە قەدەم قويغاندىن كېيىن، يادرولۇق رىقابەت كۈچىگە ئايلىنىدۇ. شۇڭا، ئاتا – ئانىلار تېخىمۇ كۆپ ۋاقتى ۋە زېھنىنى بالىلىرىنىڭ ‹‹يۇمشاق ئەمەلىي كۈچى››نى يېتىلدۈرۈشكە قارىتىشى كېرەك، شۇنداق قىلغاندىلا بالىلىرىغا ھەقىقىي مەسئۇل بولغانلىق، ئەڭ ياخشى مائارىپ سېلىنمىسى سالغانلىق بولىدۇ.
</S>
<S ID=29800>
    ياۋروپا ئەللىرى ۋە ئامېرىكا قاتارلىق دۆلەتلەردىكى كۆپلىگەن ئائىلىلەر بىزگە ياخشى ئۈلگە بولالايدۇ. مەسىلەن: ئۇلار بالىلىرىنىڭ دۇنيانىڭ ھەرقايسى جايلىرىغا بېرىپ ئىجتىمائىي ئەمەلىيەتكە قاتنىشىشىغا، تەكشۈرۈپ تەتقىق قىلىشىغا ئىلھاملاندۇرىدۇ، ئوخشىمىغان رايونلارنىڭ مەدەنىيىتى، ئۆرپ – ئادىتىنى چۈشىنىشى ئۈچۈن ئۇلارنى مەبلەغ جەھەتتىن قوللايدۇ. ئېلىمىزدىكى نۇرغۇن ئاتا – ئانىلار بالىلىرى بىلەن بىرلىكتە يىراق – يىراقلارغا سەپەر قىلدى، بۇ جەرياندا بالىلارنىڭ نەزەر دائىرىسى كېڭەيدى، ئىقتىدارىنى چېنىقتۇردى، بۇلارنىڭ ھەممىسى مەكتەپتە ئۆگەنگىلى بولمايدىغان بىلىملەردۇر.
</S>
<S ID=29801>
    قىسقىسى، ئاتا – ئانىلار ئۆزلىرىنىڭ مائارىپنى تاللىشى ئۈستىدە قايتا – قايتا ئويلىنىشى، ئائىلە تەربىيەسىدە مائارىپ قانۇنىيىتىگە ئەمەل قىلىپ، مائارىپقا ئەڭ ياخشى مەبلەغ سېلىشنىڭ سىرتقى ماددىي نەرسە بولماستىن، ئەكسىچە بالىلىرىنىڭ ئىرادىسىنى چېنىقتۇرۇش ئىكەنلىكىنى تونۇپ يېتىپ، ئۇلارغا ياخشى بولغان ئۆسۈپ – يېتىلىش مۇھىتى يارىتىپ بېرىشى ھەم بۇ جەريانغا ئۆزلىرى بىۋاسىتە قاتنىشىپ، بالىلارنىڭ ھەمراھىغا ياكى يېقىن دوستىغا ئايلىنىشى كېرەك، شۇندىلا مائارىپ مۇھىتىمىز تېخىمۇ ياخشىلىنىدۇ.
</S>
<S ID=29802>
‏    
</S>
</TEXT>
/BODY
/DOC