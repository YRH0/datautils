<DOC>
<DOCID>TIANSHAN.496613</DOCID>
<HEADER>
<CLASS>شىنجاڭ</CLASS>
<DATE>2016-02-09 16:00:02</DATE>
</HEADER>
<BODY>
<HEADLINE>
<S ID=9969>
ھارپا كېچىسىدىكى جەم بولۇش تامىقىغا سىڭگەن قېرىنداشلارچە ئىتتىپاقلىق مېھرى
</S>
</HEADLINE>
<TEXT>
<S ID=9970>
مۇخبىرىمىز مايىنىڭ، ئىختىيارىي مۇخبىرىمىز گوجۈن
</S>
<S ID=9971>
    ـــ قاراڭ، تۈگۈرنى مۇنداق تۈگىمىز.
</S>
<S ID=9972>
    ـــ ماقۇل، سىزدىن ياخشىراق ئۆگىنىۋالاي.
</S>
<S ID=9973>
    7 – فېۋرال چۈشتىن كېيىن، غۇلجا ناھىيەسى دولان دېھقانچىلىق مەيدانى 4 – ئەترىتىنىڭ ئىشخانىسىدىن كۈلكە ئاۋازى ئۈزۈلمەيتتى، ياڭ شىنفاڭ پۇچىنئاي روزىمەمەتكە تۈگۈر تۈگۈشنى ئۆگىتىۋاتاتتى، ئۇلار ئەتراپىدىكى ھارپا كېچىسىدىكى جەم بولۇش تامىقىنى تەييارلاۋاتقان 30 – 40 ھەر مىللەت ئىشچى – خىزمەتچى بىلەن شاد – خۇراملىققا چۆمدى.
</S>
<S ID=9974>
    ‹‹ئىلگىرى بىر ئىشچى – خىزمەتچىنىڭ ئۆيىدە تۈگۈر تۈگۈپ يەيتتۇق، بۇ يىل ئادەم بەك كۆپ بولغاچقا، ئەترەت ئىشخانىسىغا يىغىلدۇق، بىز ئۆزلۈكىمىزدىن يىغىلىپ تاتلىق – تۈرۈم پىشۇرۇپ، ساڭزا، ھورنان سېلىپ، تۈگۈر تۈگىمىز، بۇ دېھقانچىلىق مەيدانى 4 – ئەترىتىنىڭ ئەنئەنىسى بولۇپ قالدى››، دېدى ئەترەت باشلىقى لى باۋچېڭ.
</S>
<S ID=9975>
    ئىشچى – خىزمەتچىلەر خۇشال ھالدا بۇ يىلقى ھوسۇلى، ئالغان يېڭى كىيىم – كېچەكلىرى توغرىسىدا مۇڭدىشىپ، كۈلكە – چاقچاق قىلىشىۋاتقان بولسىمۇ، قوللىرى بىكار تۇرمايتتى، بىر دەمدىلا نەچچە يۈز تۈگۈر تۈگۈلۈپ بولدى.
</S>
<S ID=9976>
    ھايال ئۆتمەيلا، قازاندىن سۈزۈۋېلىنغان تۈگۈر ئۈستەلگە قويۇلدى، كۆپچىلىك يىغىلىپ ئولتۇرۇپ، تۈگۈرنى ياغمۇچقا مىلەپ يېيىشكە باشلىدى، شادلىققا تولغان كۈلكە ئاۋازى خېلى يىراق يەرلەرگىچە ئاڭلىنىپ تۇراتتى.
</S>
<S ID=9977>
    مۇشۇ پەيتتە، دولان دېھقانچىلىق مەيدانىدىن 20 كىلومېتىر يىراقلىقتىكى ياشلار دېھقانچىلىق مەيدانىمۇ قاينام – تاشقىنلىققا چۆمگەنىدى.
</S>
<S ID=9978>
ئاپتوموبىلنى ھەيدەپ ياشلار دېھقانچىلىق مەيدانى دېھقانچىلىق 2 – ئەترىتىنىڭ خەنزۇ ئىشچى – خىزمەتچىسى چېن لىچياڭنىڭ ئۆيىگە بارغىنىمىزدا، ئۇنىڭ خوتۇنى جېزېزەر ئىككى قوشنىسى بىلەن ھەر خىل پىشۇرۇق تەييارلاۋاتقانىكەن.
</S>
<S ID=9979>
    بۇنىڭدىن ئون يىل ئىلگىرىكى چاغاندا جېزەزەر: ئۆزۈم خۇيزۇ، كىچىكىمدىن ساڭزا، قاتلىما ۋە كاۋا قاتلىمىسى سالالايدىغان، تۈرلۈك پىشۇرۇقلارنى پىشۇرالايدىغان تۇرۇپ، نېمىشقا چاغاندا شۇلارنى پىشۇرۇپ ئەتراپىمدىكى تۇغقاندەك يېقىن ئۆتىدىغان قوشنىلىرىمغا بەرمەيمەن؟دەپ ئويلاپ، بۇ خىيالىنى ئېرىگە ئېيتقاندا، ئېرى ئۇنى قوللىغان.
</S>
<S ID=9980>
شۇنداق قىلىپ شۇ يىلىدىن باشلاپ ھەر يىلى چاغان ھارپىسىدا ئۇ ئېرى بىلەن بىللە، قوشنىلىرىغا نۇرغۇن پىشۇرۇقلارنى تەييارلاپ بەرگەن.
</S>
<S ID=9981>
    جېزەزەر مۇنداق دېدى: دەسلەپكى نەچچە يىلدا پىشۇرۇقلارنى ئېرىم بىلەن بىرگە تەييارلىدىم.
</S>
<S ID=9982>
كېيىن، كېلىدىغانلار كۆپەيگەچكە، ئىككى قوشنامنى ياردەمگە چاقىردىم.
</S>
<S ID=9983>
بۇ قېتىم ماڭا قوشنام خانقىز ئىلھام بىلەن قازاق قوشنام گۈلشال ئېربولاق ياردەملەشتى.
</S>
<S ID=9984>
ئۇلاردىن سىرت چېن لىچياڭمۇ ياردەملەشتى، بىز تۆت كۈندە 100 ئائىلىگە يەتكۈدەك ھەر خىل پىشۇرۇقنى تەييارلىدۇق.
</S>
<S ID=9985>
    گۈلشال ئېربولاق خەنزۇ تىلىدا راۋان قىلىپ مۇنداق دېدى: بۇ پىشۇرۇقلار ھەر مىللەت ئىشچى – خىزمەتچىلەرنىڭ ئىناق – ئىتتىپاقلىقىنىڭ سىمۋولى، شۇنداقلا قوشنىلار ئىناقلىقىنىڭ ئەڭ ياخشى كارتىنىسى.
</S>
<S ID=9986>
    كۆپ يىللاردىن بۇيان، دولان دېھقانچىلىق مەيدانى ۋە ياشلار دېھقانچىلىق مەيدانىدىكى ھەر مىللەت ئىشچى – خىزمەتچىلەر قۇربان ھېيت، روزى ھېيت ياكى چاغان، تاڭزۇڭزا بايراملىرىنى مۇشۇنداق خۇشال – خۇرام ئۆتكۈزۈپ كەلدى.
</S>
<S ID=9987>

</S>
</TEXT>
/BODY
/DOC