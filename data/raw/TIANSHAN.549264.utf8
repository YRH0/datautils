<DOC>
<DOCID>TIANSHAN.549264</DOCID>
<HEADER>
<CLASS>ئۈرۈمچى</CLASS>
<DATE>2016-09-11 14:23:58</DATE>
</HEADER>
<BODY>
<HEADLINE>
<S ID=48374>
«ئىككى بايرام»مەزگىلىدە بازارلار ئاۋات، باھا مۇقىم بولدى 
</S>
</HEADLINE>
<TEXT>
<S ID=48375>
مۇبارەك ئىسمائىل
</S>
<S ID=48376>
    قۇربان ھېيت، تاۋۇز چاغىنى مەزگىلىدىكى بازارلارنى تەمىنلەش خىزمىتىنىڭ ياخشى ئىشلىنىشى، يېمەكلىك بىخەتەرلىكى ۋە تىجارەت سورۇنلىرىنىڭ بىخەتەرلىكىگە كاپالەتلىك قىلىش مەقسىتىدە، ئاپتونوم رايونلۇق پارتكوم دائىمىي كومىتېتىنىڭ ئەزاسى غانىبات سابۇكەي 9 – ئاينىڭ 8 – كۈنى چۈشتىن بۇرۇن ئاپتونوم رايونلۇق سودا – سانائەت مەمۇرىي باشقۇرۇش ئىدارىسى، سۈپەت – تېخنىكا نازارەتچىلىكى ئىدارىسى، يېمەكلىك، دورا بىخەتەرلىكىنى نازارەت قىلىپ باشقۇرۇش ئىدارىسى قاتارلىق ئالاقىدار ئورۇنلارنىڭ مەسئۇللىرى بىلەن بىللە ئۈرۈمچى شەھىرىدىكى بازارلارنى كۆزدىن كەچۈردى.
</S>
<S ID=48377>
    غانىبات سابۇكەي قاتارلىقلار ئالدى بىلەن ئۈرۈمچى شەھىرى تەڭرىتاغ رايونىنىڭ ‹‹ئاي نۇرى›› مەھەللىسى شوربۇلاق 3 – كوچىسىدىكى كالا، قوي گۆشىنى بىۋاسىتە سېتىش نۇقتىسىغا كەلدى.
</S>
<S ID=48378>
بۇ دەل ئۈرۈمچى شەھىرىنىڭ شەھەر دەرىجىلىك زاپاس گۆش تارقىتىش مەزگىلى بولغاچقا، بۇ يەردە شەھەر ئاھالىلىرى ئۆچىرەتتە تۇرۇپ گۆش سېتىۋالماقتا ئىدى، غانىبات سابۇكەي گۆش سېتىۋېلىش ئۈچۈن كەلگەن شەھەر ئاھالىلىرىدىن گۆش باھاسى ۋە ئۇنىڭغا مۇناسىۋەتلىك مەسىلىلەرنى تەپسىلىي سورىدى.
</S>
<S ID=48379>
    ھەر كىلوگىرام يېڭى قوي گۆشىنىڭ باھاسى 32 يۈەن، كالا گۆشىنىڭ باھاسى 45 يۈەن ئىكەن، گۆشلەرنىڭ سۈپىتى ياخشى، باھاسى مۇۋاپىق، بىز بۇنىڭدىن ئىنتايىن مەمنۇن بولدۇق، دېدى بەش كىلوگىرام كالا گۆشى سېتىۋالغان بىر شەھەر ئاھالىسى جاراڭلىق ئاۋازدا...
</S>
<S ID=48380>
    ھازىر كۆكتاتنىڭ باھاسى قانداق بولۇۋاتىدۇ؟
</S>
<S ID=48381>
كۆكتاتلارنى نەدىن كىرگۈزىسىلەر؟ دەپ سورىدى غانىبات سابۇكەي بۇلاقتاغ رايونى ليۇداۋان تەۋەلىك رايونى باشقۇرۇش كومىتېتى شەرقىي قاراماي يولى مەھەللىسىدىكى كۆكتات بىۋاسىتە سېتىش نۇقتىسىدا.
</S>
<S ID=48382>
ئۇ يەنە كۆكتات ۋە مېۋە – چىۋىلەرنىڭ باھاسىنى تەپسىلىي سوراپ، كۆكتات باھاسىنىڭ مۇقىم بولۇپ، بۇلتۇرقىدىن ئاساسىي جەھەتتىن ئۆرلىمىگەنلىكىنى ئۇقۇپ، مۇنداق دېدى: پۇقرالار يېمەكلىكنى تىرىكچىلىكنىڭ ئاساسى دەپ بىلىدۇ، بۇنى ھەر قانداق چاغدا ئۇنتۇپ قېلىشقا بولمايدۇ.
</S>
<S ID=48383>
كېيىنكى قەدەمدە مۇلازىمەت ۋە يېمەكلىك بىخەتەرلىكى قاتارلىق خىزمەتلەرنى تېخىمۇ تىرىشىپ ياخشى ئىشلەپ، ھەممە ئائىلىنىڭ بىخەتەر گۆش ۋە بىخەتەر كۆكتات يېيىشىگە كاپالەتلىك قىلىش كېرەك.
</S>
<S ID=48384>
    شۇنىڭدىن كېيىن غانىبات سابۇكەي قاتارلىقلار ئۈرۈمچى دۆڭكۆۋرۈك بازىرىغا بېرىپ، قۇرۇق مېۋە – چىۋە، يىپەك ياغلىق ۋە گىلەم دۇكانلىرىنى كۆزدىن كەچۈرۈپ، بۇ دۇكانلارنىڭ يېقىنقى مەزگىلدىكى سودا ئەھۋالىنى ئىگىلىدى.
</S>
<S ID=48385>
    تەكشۈرۈش جەريانىدا غانىبات سابۇكەي ئۈرۈمچى شەھىرىدىكى بازارلاردا ماللارنىڭ تولۇق، باھانىڭ مۇقىم بولۇش ئەھۋالىنى مۇئەييەنلەشتۈردى.
</S>
<S ID=48386>
ئۇ ئالاقىدار تارماقلاردىن ئۆز فۇنكسىيەسىنى تولۇق جارى قىلدۇرۇپ، ئاكتىپلىق بىلەن زاپاس مال تەييارلىشىنى، بازار تەرتىپىنى ياخشى ساقلىشىنى، بازارنى نازارەت قىلىش ۋە تەڭشەش خىزمىتىنى ياخشى ئىشلەپ، ھەر مىللەت ئاممىسىنىڭ ‹‹ئىككى بايرام›› مەزگىلىدىكى ئىستېمال بىخەتەرلىكىگە ھەقىقىي كاپالەتلىك قىلىشىنى تەلەپ قىلدى.
</S>
<S ID=48387>
    ئۇقۇشىمچە، قۇربان ھېيت، تاۋۇز چاغىنى مەزگىلىدە، ئاپتونوم رايونلۇق ‹‹12315›› قوماندانلىق مەركىزىنىڭ مەسلىھەت بېرىش، ئەرز قىلىش لىنىيەسى ئىلگىرىكىدەكلا نورمال خىزمەتتە بولىدىكەن.
</S>
<S ID=48388>
ھەر دەرىجىلىك ئىستېمالچىلارنىڭ ھوقۇق – مەنپەئىتىنى قوغداش تارماقلىرى ۋە ‹‹ 12315 ›› تارماقلىرىدا چوقۇم خىزمەتچى خادىملارنىڭ بولۇشىغا كاپالەتلىك قىلىنىدىكەن.
</S>
<S ID=48389>
ئىستېمال ئاگاھلاندۇرۇش كۆرسەتمىسى ۋە جىددىي ئەھۋاللارغا تاقابىل تۇرۇش خىزمىتى يەنىمۇ كۈچەيتىلىپ، ئىستېمالچىلارنىڭ ھوقۇق – مەنپەئىتىگە دەخلى – تەرۇز قىلىش قىلمىشلىرى قانۇن بويىچە ۋاقتىدا تەكشۈرۈپ بىر تەرەپ قىلىنىپ، ھەر مىللەت خەلق ئاممىسىنىڭ ‹‹ئىككى بايرام›› مەزگىلىدىكى ئىستېمال بىخەتەرلىكى تېخىمۇ ياخشى كاپالەتكە ئىگە قىلىنىدىكەن.
</S>
<S ID=48390>
‏    
</S>
</TEXT>
/BODY
/DOC