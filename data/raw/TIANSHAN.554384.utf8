<DOC>
<DOCID>TIANSHAN.554384</DOCID>
<HEADER>
<CLASS>شىنجاڭ</CLASS>
<DATE>2016-10-03 11:07:55</DATE>
</HEADER>
<BODY>
<HEADLINE>
<S ID=51738>
شىنجاڭ ئۇيغۇر ئاپتونوم رايونىنىڭ تېلېفون ۋە ئالاقە تورى ئابونتلىرىنىڭ راست سالاھىيەت ئۇچۇرىنى تىزىملاپ باشقۇرۇش نىزامى
</S>
</HEADLINE>
<TEXT>
<S ID=51739>
       (2016–يىل9–ئاينىڭ29–كۈنى شىنجاڭ ئۇيغۇر ئاپتونوم رايونلۇق 12–نۆۋەتلىك خەلق قۇرۇلتىيى دائىمىي كومىتېتىنىڭ 24–يىغىنىدا ماقۇللاندى)
</S>
<S ID=51740>
    1 – ماددا بۇ نىزام تېلېفون ۋە ئالاقە تورىنىڭ ئىشلىتىلىشىنى ۋە ئۇنىڭ ئۇچۇر بىخەتەرلىكىنى كاپالەتلەندۈرۈش، تېلېفون، ئالاقە تورى ئابونتلىرى ۋە تېلېگراف كەسپىي تىجارەتچىلىرى، ئالاقە تورى مۇلازىمەتچىلىرىنىڭ قانۇنلۇق ھوقۇق – مەنپەئىتىنى قوغداش، تېلېفون ۋە ئالاقە تورى ئابونتلىرىنىڭ راست سالاھىيەت ئۇچۇرىنى تىزىملاش خىزمىتىنى قېلىپلاشتۇرۇش مەقسىتىدە، ئالاقىدار قانۇن – نىزاملاردىكى بەلگىلىمىگە ئاساسەن، ئاپتونوم رايونىمىزنىڭ ئەمەلىيىتىگە بىرلەشتۈرۈپ چىقىرىلدى.
</S>
<S ID=51741>
    2 – ماددا بۇ نىزام ئاپتونوم رايونىمىز دائىرىسىدىكى تېلېفون ۋە ئالاقە تورى ئابونتلىرىنىڭ راست سالاھىيەت ئۇچۇرىنى تىزىملاش ۋە ئۇنى نازارەت قىلىپ باشقۇرۇش خىزمىتىگە تەتبىقلىنىدۇ.
</S>
<S ID=51742>
    3 – ماددا بۇ نىزامدا ئېيتىلغان تېلېفون ئابونتلىرى ۋە ئالاقە تورى ئابونتلىرى ئورۇن ئابونتى (شىركەت، كارخانا، كەسپىي ئورۇن، ئورگان، تەشكىلات قاتارلىقلار) ۋە شەخسىي ئابونت (تۆۋەندە ‹‹ئابونت›› دېيىلىدۇ) دەپ ئايرىلىدۇ.
</S>
<S ID=51743>
    بۇ نىزامدا ئېيتىلغان تېلېفون ئابونتلىرى مۇقىم تېلېفون (ئالاقە تورى كەڭ بەلبېغى)نى ئورنىتىش، يۆتكەش، ئىگىسىنىڭ نامىنى يۆتكەش، تىزىم ئۆزگەرتىش ۋە كۆچمە تېلېفون (سىمسىز تورغا چىقىش كارتىسى) ئىسچوتى ئېچىش، ئىگىسىنىڭ نامىنى يۆتكەش قاتارلىق تېلېگراف كەسپىنى بېجىرگۈچى ئورۇن ۋە شەخسلەرنى كۆرسىتىدۇ؛ ئۇلارنىڭ سالاھىيەت ئۇچۇرىنى تىزىملاش يۇقىرىقى تېلېگراف كەسپىنى بېجىرىشتە، تېلېفون ئابونتلىرىنىڭ تېلېگراف كەسپىي تىجارەتچىلىرىگە كۈچكە ئىگە كىنىشكىسىنى كۆرسىتىش، تېلېگراف كەسپىي تىجارەتچىلىرىنىڭ ئابونتلارنىڭ سالاھىيەت ئۇچۇرىنى ئەينەن تىزىملىشىنى كۆرسىتىدۇ.
</S>
<S ID=51744>
    بۇ نىزامدا ئېيتىلغان ئالاقە تورى ئابونتى ئاپتونوم رايونىمىزنىڭ مەمۇرىي تەۋەسىدە دائىرە نامىنى رويخەتكە ئالدۇرۇپ، IP ئادرېسى ئىلتىماس قىلىپ، تور بېكەتنى تىزىملىتىپ ئەنگە ئالدۇرۇپ ۋە تور بېكەتنى ئىشلىتىپ، نەق ۋاقىتتا خەت–ئالاقىسى، ئېلخەت، ئېلېكتىرونلۇق ئېلان، تور ئويۇنى، تور سودىسى قاتارلىق تور ئالاقە كەسپىنى يولغا قويغۇچى ئورۇن ۋە شەخسلەرنى كۆرسىتىدۇ؛ ئۇلارنىڭ سالاھىيەت ئۇچۇرىنى تىزىملاش يۇقىرىدا ئېيتىلغان ئالاقە تورى كەسپىنى بېجىرىش ياكى رويخەتكە ئالدۇرۇپ ئىشلىتىشتە، ئالاقە تورى ئابونتلىرىنىڭ ئالاقە تورى مۇلازىمەتچىلىرىگە كۈچكە ئىگە كىنىشكىسىنى كۆرسىتىش، ئالاقە تورى مۇلازىمەتچىلىرىنىڭ ئابونت بەرگەن سالاھىيەت ئۇچۇرىنى ئەينەن تىزىملاش پائالىيىتىنى كۆرسىتىدۇ.
</S>
<S ID=51745>
    ئابونت كۆرسىتىدىغان كۈچكە ئىگە كىنىشكا تەشكىلىي ئاپپاراتنىڭ كود ئىسپاتى، تىجارەت كىنىشكىسى ياكى مەمۇرىي، كەسپىي ئورۇننىڭ قانۇنىي ئىگىلىك كىنىشكىسى، ئىجتىمائىي تەشكىلاتنىڭ قانۇنىي ئىگىسى تىزىملاتقان كىنىشكا، شەخسنىڭ سالاھىيەت كىنىشكىسى قاتارلىقلارنى ئۆز ئىچىگە ئالىدۇ.
</S>
<S ID=51746>
    بۇ نىزامدا ئېيتىلغان تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرى (ئالاقە تورىغا كىرىش مۇلازىمەتچىلىرى، ئالاقە تورى ئۇچۇر مۇلازىمەتچىلىرى، ئالاقە تورى دائىرە نامىنى رويخەتكە ئېلىپ باشقۇرغۇچى ئاپپارات، ئالاقە تورى دائىرە نامىنى رويخەتكە ئېلىپ مۇلازىمەت قىلغۇچى ئاپپارات قاتارلىقلار) قانۇن بويىچە تېلېگراف كەسپى، ئالاقە تورى كەسپىي مەمۇرىي ئىجازىتىنى ئالغان ياكى ئەنگە ئالدۇرغان ھەمدە مەمۇرىي ئىجازەت بېرىلگەن ياكى ئەنگە ئالدۇرغان دائىرە بويىچە تېلېگراف كەسپى، ئالاقە تورى كەسپىي تىجارىتى قىلىدىغان كارخانىلارنى كۆرسىتىدۇ.
</S>
<S ID=51747>
    4 – ماددا ئاپتونوم رايونلۇق خەلق ھۆكۈمىتى ئابونتلارنىڭ راست سالاھىيەت ئۇچۇرىنى تىزىملاش خىزمىتىگە بولغان رەھبەرلىكنى كۈچەيتىشى كېرەك.
</S>
<S ID=51748>
    ئاپتونوم رايوننىڭ خەۋەرلىشىش مەسئۇل تارمىقى ۋە ئالاقىدار ئالاقە تورى مەسئۇل تارمىقى ئابونتلارنىڭ راست سالاھىيەت ئۇچۇرىنى تىزىملاش ۋە قوغداش خىزمىتىگە كونكرېت مەسئۇل بولۇشى ھەمدە تېلېگراف كەسپىي تىجارەتچىلىرى، ئالاقە تورى مۇلازىمەتچىلىرىنى نازارەت قىلىپ باشقۇرۇشنى كۈچەيتىشى كېرەك.
</S>
<S ID=51749>
    5 – ماددا تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرىنىڭ ئابونتلارنىڭ راست سالاھىيەت ئۇچۇرىنى تىزىملاش رەسمىيىتى ئۆتەشنى ۋاكالەتچى سودىگەرلەرگە ھاۋالە قىلىشى، ئۆزى ۋاكالەتلىك قىلىدىغان ئىشقا ئائىت بەلگىلىمە ۋە تەلەپكە ئۇيغۇن كېلىشى كېرەك، شەرت ۋە تەلەپكە ئۇيغۇن بولمىغان ۋاكالەتچى سودىگەرلەرگە ئالاقىدار كەسىپ بېجىرىشنى ھاۋالە قىلىشقا بولمايدۇ.
</S>
<S ID=51750>
    تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرى ئۆزى ھاۋالە قىلغان ۋاكالەتچى سودىگەر بىلەن ئابونتلارنىڭ راست سالاھىيەت ئۇچۇرىنى تىزىملاش ۋە قوغداش مەجبۇرىيىتى ھەم مەسئۇلىيىتىنى ئۈستىگە ئېلىشنى يازما پۈتۈشۈشى كېرەك.
</S>
<S ID=51751>
    ۋاكالەتچى سودىگەرلەر ئانونتلارغا راست سالاھىيەت ئۇچۇرىنى تىزىملاش رەسمىيىتى بېجىرىپ بېرىشتە، ئۆزىنىڭ ۋاكالەتچىلىك سالاھىيىتىنى ئۇلارغا بىلدۈرۈشى كېرەك.
</S>
<S ID=51752>
    6 – ماددا تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرى ئۆزى ھاۋالە قىلغان ۋاكالەتچى سودىگەرلەرنىڭ راست سالاھىيەت ئۇچۇرىنى تىزىملاش ۋە قوغداش خىزمىتىنى نازارەت قىلىشى، ۋاكالەتچى سودىگەرلەر تىزىملىغان ئابونتلار ئۇچۇرى ۋە ساقلىغان ماتېرىياللارنى ھاۋالە قىلغان تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرىگە ۋاقتىدا تاپشۇرۇشى كېرەك.
</S>
<S ID=51753>
    ۋاكالەتچى سودىگەرلەر كەسىپنى ۋاكالىتەن بېجىرىش جەريانىدا، قانۇنغا خىلاپ قىلمىشتىن كېلىپ چىققان قانۇن ئاقىۋىتىنى تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرى ۋاكالەتچى سودىگەرلەر بىلەن بىرلىكتە ئۈستىگە ئالىدۇ.
</S>
<S ID=51754>
    7 – ماددا تېلېگراف كەسپىي تىجارەتچىلىرى، ئالاقە تورى مۇلازىمەتچىلىرى تېلېفون ۋە تور جامائەت مۇلازىمىتى قىلغاندا، ئابونتلارنىڭ راست سالاھىيەت ئۇچۇرىنى ئەينەن تىزىملىشى كېرەك.
</S>
<S ID=51755>
    8 – ماددا ئابونتلار راست سالاھىيەت ئۇچۇرىنى تىزىملاتقاندا، كۈچكە ئىگە كىنىشكىلىرىنى كۆرسىتىشى كېرەك.
</S>
<S ID=51756>
    ئورۇن ئابونتلىرى تىزىملىتىش رەسمىيىتى بېجىرگەندە، ئالدىنقى تارماقتا بەلگىلەنگەن كۈچكە ئىگە كىنىشكىسىنى كۆرسەتكەندىن سىرت، يەنە بېجىرگۈچىنىڭ كۈچكە ئىگە كىنىشكىسى ۋە ئورۇننىڭ ھوقۇق ھاۋالىنامىسىنى كۆرسىتىشى؛ ھاۋالە بويىچە شەخسىي ئابونتلارنىڭ راست سالاھىيەت ئۇچۇرىنى تىزىملاش رەسمىيىتى بېجىرىشتە، ھاۋالە قىلىنغۇچى شەخسىي ئابونت ۋە ھاۋالە قىلغۇچىنىڭ كۈچكە ئىگە سالاھىيەت كىنىشكىسىنى كۆرسىتىشى كېرەك.
</S>
<S ID=51757>
    ئابونتلاردىن راست سالاھىيەت ئۇچۇرىنى تىزىملىغاندىن كېيىن، تىزىملاش ئارقىلىق ئېرىشكەن مۇقىم تېلېفون، كۆچمە تېلېفون نومۇرى، ئالاقە تورى ئىسچوتى، مەخپىي نومۇرى ۋە ئالاقە تورى IP ئادرېسىنى ئۆتۈنۈپ بېرىدىغانلىرى بەلگىلىمە بويىچە ئىگىسىنىڭ نامىنى يۆتكەش رەسمىيىتى بېجىرىشى كېرەك.
</S>
<S ID=51758>
    9 – ماددا ئابونتلار راست سالاھىيەت ئۇچۇرىنى تىزىملىتىش رەسمىيىتىنى بېجىرگەندە، تېلېگراف كەسپىي تىجارەتچىلىرى، ئالاقە تورى مۇلازىمەتچىلىرى ھەمدە ئۇلارنىڭ ۋاكالەتچى سودىگەرلىرى ئۇلارنىڭ كىملىكىنى تەكشۈرۈپ، ئابونت بىلەن ئۇلارنىڭ قولىدىكى سالاھىيەت كىنىشكىسىنىڭ ئوخشاش ئىكەنلىكىنى ئېنىقلاپ ئەينەن تىزىملىشى ھەمدە ئابونتلارنىڭ كىنىشكىسىنىڭ كۆپەيتىلمىسى (ئېلېكتىرونلۇق نۇسخىسىنىڭ كۆپەيتىلمىسى)نى ساقلىۋېلىشى، ئابونتلار بۇنىڭغا ماسلىشىشى كېرەك.
</S>
<S ID=51759>
    جامائەت خەۋپسىزلىكى، سودا – سانائەت مەمۇرىي باشقۇرۇش، خەلق ئىشلىرى تارمىقى قاتارلىق ئالاقىدار تارماقلار تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرىنىڭ ئابونتلارنىڭ راست سالاھىيەت ئۇچۇرىنى ئېنىقلىشىغا ھەقسىز تەكشۈرۈش يولى ئېچىپ بېرىشى كېرەك، تېلېگراف كەسپىي تىجارەتچىلىرى، ئالاقە تورى مۇلازىمەتچىلىرىنىڭ يۈكىنى ئېغىرلىتىۋېتىشكە يول قويۇلمايدۇ.
</S>
<S ID=51760>
    10 – ماددا تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرى ھەمدە ئۇلارنىڭ ۋاكالەتچى سودىگەرلىرى سالاھىيەت ئىسپاتى يوق، كۈچكە ئىگە كىنىشكا كۆرسىتىشنى رەت قىلغان ياكى ساختا كىنىشكا، ياسىۋالغان، ئۆزگەرتىۋالغان كىنىشكا ئىشلەتكەن ئابونتلارغا تىزىملاش رەسمىيىتى بېجىرىپ بەرسە بولمايدۇ.
</S>
<S ID=51761>
    ئابونتلارغا تىزىملاش رەسمىيىتى بېجىرىپ بېرىشتە ئۇلارنىڭ ساختا كىنىشكا، ياسىۋالغان، ئۆزگەرتىۋالغان كىنىشكا ئىشلەتكەنلىكىنى بايقىغاندا، جامائەت خەۋپسىزلىكى، سودا – سانائەت مەمۇرىي باشقۇرۇش، خەلق ئىشلىرى، خەۋەرلىشىش، ئالاقە تورى تارمىقى قاتارلىق مۇناسىۋەتلىك مەسئۇل تارماقلارغا ۋاقتىدا مەلۇم قىلىشى كېرەك.
</S>
<S ID=51762>
    11 – ماددا تېلېگراف كەسپىي تىجارەتچىلىرى، ئالاقە تورى مۇلازىمەتچىلىرى ۋە ئۇلارنىڭ ۋاكالەتچىلىرىنىڭ ئابونتلار كىنىشكا ئۇچۇرىنى سۇيىئىستېمال قىلىپ، ئىشلەتكۈچىنىڭ راست سالاھىيىتىگە ئۇيغۇن بولمىغان ئۇچۇرلارنى تىزىملىشىغا يول قويۇلمايدۇ.
</S>
<S ID=51763>
    12 – ماددا تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرى ئابونتلارغا قىلىدىغان مۇلازىمىتىنى ئاخىرلاشتۇرغاندىن كېيىن، مۇلازىمىتى توختىتىلغان ئابونتلارنىڭ تىزىملانغان ئۇچۇرىنى ئوبدان ساقلىشى كېرەك، ساقلاش مۇددىتى ئىككى يىلدىن كەم بولسا بولمايدۇ.
</S>
<S ID=51764>
    13 – ماددا ئاپتونوم رايوننىڭ مەمۇرىي تەۋەسىدە مۇنبەر، بىلوگ، مىكرو بىلوگ، ئىزدىگۈچ دېگەندەك ئاخبارات جامائەت پىكرى ۋە ئىجتىمائىي سەپەرۋەرلىك فۇنكسىيەسىگە ئىگە ئالاقە تورى، يان تېلېفون قاتارلىق يېڭى تاراتقۇ كەسپىنى رويخەتكە ئېلىش ۋە ئۇنىڭ بىلەن تەمىنلەشتە، ئالاقە تورىغا مۇناسىۋەتلىك مەسئۇل تارماققا شۇ مەخسۇس كەسىپ توغرىسىدا ئىلتىماس سۇنۇش ھەم كۈچكە ئىگە كىنىشكىسىنى كۆرسىتىش كېرەك.
</S>
<S ID=51765>
    14 – ماددا ئابونتلار تورخانا، مېھمانخانا، مېھمانساراي قاتارلىق جامائەت تورغا چىقىش مۇلازىمەت سورۇنلىرىدا ئالاقە تورىغا چىقىشتا، راست سالاھىيەت ئۇچۇرىنى بېرىشى، بۇ ئورۇنلارنىڭ تىجارەتچىلىرى ئابونتلارنىڭ سالاھىيەت ئۇچۇرىنى ئېنىقلىشى، تىزىملىشى كېرەك.
</S>
<S ID=51766>
    15 – ماددا ئاخبارات، نەشرىيات ۋە ئېلېكتىرونلۇق ئېلان قاتارلىق مۇلازىمەتلەر بىلەن شۇغۇللىنىدىغان ئالاقە تورى مۇلازىمەتچىلىرى بەرگەن ئۇچۇرنىڭ مەزمۇنى ۋە ئۇنى ئېلان قىلغان ۋاقتى، ئالاقە تورى ئادرېسى ياكى دائىرە نامىنى تىزىملىشى كېرەك.
</S>
<S ID=51767>
    ئالاقە تورى مۇلازىمەتچىلىرى ئۆزى تىزىملىغان ئابونتلارنىڭ ئۇچۇرى ۋە مۇلازىمەت خاتىرىسىنىڭ زاپاس نۇسخىسىنى ساقلاش ۋاقتى 60 كۈندىن كەم بولماسلىقى ھەمدە ئالاقىدار ئورگانلار قانۇن بويىچە تەكشۈرگەندە ئۇنى چىقىرىپ كۆرسىتىشى كېرەك.
</S>
<S ID=51768>
    16 – ماددا تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرى ھەمدە ئۇلارنىڭ ۋاكالەتچى سودىگەرلىرى ئابونتلار ئۇچۇرىنى تىزىملاشتا، مەخپىيەتلىكنى ساقلاش تۈزۈمى ئورنىتىپ، ئابونتلارنىڭ ئۇچۇر بىخەتەرلىكىگە كاپالەتلىك قىلىشى كېرەك. ئابونتلار ئۇچۇرىنى ئۆتۈنۈپ بېرىشكە، ئاشكارىلاپ قويۇشقا، ئۆزگەرتىۋېتىشكە، نابۇت قىلىشقا ياكى باشقىلارنىڭ پايدىلىنىشى ئۈچۈن ھەمدە باشقا ئىشلارغا ئىشلىتىش ئۈچۈن بېرىشكە يول قويۇلمايدۇ (قانۇن – نىزاملاردا ئايرىم بەلگىلىمە بارلىرى بۇنىڭ سىرتىدا).
</S>
<S ID=51769>
    17 – ماددا ئۇچۇر بىخەتەرلىك ۋەقەلىرى كېلىپ چىققان ياكى ئابونتلار ئۇچۇرىنى ئاشكارىلاپ قويۇش ئېھتىمالى كۆرۈلگەندە، تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرى ھەم ئۇلارنىڭ ۋاكالەتچى سودىگەرلىرى دەرھال ئوڭشاش تەدبىرى قوللىنىشى كېرەك؛ ئېغىر ئاقىۋەت كۆرۈلگەندە ياكى كۆرۈلۈش ئېھتىمالى بولغاندا، دەرھال مەسئۇل تارماققا دوكلات قىلىشى ھەمدە مۇناسىۋەتلىك تارماققا ماسلىشىپ تەكشۈرۈپ بىر تەرەپ قىلىشى كېرەك.
</S>
<S ID=51770>
    18 – ماددا تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرىدىن بۇ نىزامدىكى بەلگىلىمىگە خىلاپلىق قىلىپ، ئابونتلار سالاھىيىتىنى تەكشۈرۈشتە بەلگىلىمە ۋە تەلەپكە ئەمەل قىلمىغان ياكى سالاھىيىتى ئېنىق بولمىغان، سالاھىيىتىنى ئېنىقلاشنى رەت قىلغان ئابونتلارغا مۇلازىمەت قىلغانلىرىنى خەۋەرلىشىش مەسئۇل تارمىقى ۋە ئالاقىدار ئالاقە تورى مەسئۇل تارمىقى تۈزىتىشكە بۇيرۇيدۇ، قوشۇمچە 5000 يۈەندىن تۆۋەن جەرىمانە قويسا بولىدۇ؛ تۈزەتمەي تۇرۇۋالغانلىرىغا 50 مىڭ يۈەندىن يۇقىرى، 200 مىڭ يۈەندىن تۆۋەن جەرىمانە قويىدۇ ھەمدە بىۋاسىتە جاۋابكار مەسئۇل خادىم ۋە باشقا بىۋاسىتە جاۋابكارلارغا 50 مىڭ يۈەندىن تۆۋەن جەرىمانە قويىدۇ؛ قىلمىشى ئېغىرلىرىغا 200 مىڭ يۈەندىن يۇقىرى، 500 مىڭ يۈەندىن تۆۋەن جەرىمانە قويىدۇ ھەمدە ئۇلارنىڭ بىۋاسىتە جاۋابكار مەسئۇل خادىمى ۋە باشقا بىۋاسىتە جاۋابكارلىرىغا 50 مىڭ يۈەندىن يۇقىرى، 200 مىڭ يۈەندىن تۆۋەن جەرىمانە قويىدۇ ھەمدە خەۋەرلىشىش مەسئۇل تارمىقى بىلەن ئالاقىدار ئالاقە تورى مەسئۇل تارمىقى ئۇلارنىڭ بىر دەرىجە يۇقىرى مەسئۇل تارمىقىغا ئاساسلىق مەسئۇلى ۋە باشقۇرغۇچى مەسئۇلىنىڭ جاۋابكارلىقىنى سۈرۈشتۈرۈش ھەققىدە تەكلىپ بېرىدۇ.
</S>
<S ID=51771>
    ئابونتلار تورخانا، مېھمانخانا، مېھمانساراي قاتارلىق جامائەت تور مۇلازىمەت سورۇنلىرىدا ئالاقە تورىغا چىققاندا، شۇ ئورۇنلار تىجارەتچىلىرىدىن ئابونتلارنىڭ سالاھىيەت ئۇچۇرىنى ئېنىقلىمىغان، تىزىملىمىغانلىرىغا ئالدىنقى تارماقتىكى بەلگىلىمە بويىچە جازا بېرىلىدۇ.
</S>
<S ID=51772>
    19 – ماددا تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرىدىن مۇشۇ نىزامدىكى بەلگىلىمىگە خىلاپلىق قىلىپ، ئابونتلارنىڭ ساختا كىنىشكا، ياسىۋالغان، ئۆزگەرتىۋالغان كىنىشكا ئىشلەتكەنلىكىنى بىلىپ تۇرۇپمۇ ئۇلارغا تىزىملاش رەسمىيىتى ئۆتەپ بەرگەنلىرىگە خەۋەرلىشىش مەسئۇل تارمىقى ياكى ئالاقىدار ئالاقە تورى مەسئۇل تارمىقى 50 مىڭ يۈەندىن يۇقىرى، 500 مىڭ يۈەندىن تۆۋەن جەرىمانە قويىدۇ، قانۇنغا خىلاپ تاپاۋىتى بارلىرىنىڭ قانۇنغا خىلاپ تاپاۋىتىنى مۇسادىرە قىلىدۇ؛ بىۋاسىتە جاۋابكارلىقى بار مەسئۇل خادىمغا ۋە باشقا بىۋاسىتە جاۋابكارلىرىغا 50 مىڭ يۈەندىن يۇقىرى، 200 مىڭ يۈەندىن تۆۋەن جەرىمانە قويىدۇ؛ باشقىلارغا ئىقتىسادىي زىيان سالغانلىرى قانۇن بويىچە تۆلەم تۆلەيدۇ؛ جىنايەت شەكىللەندۈرگەنلىرى قانۇن بويىچە جىنايى جاۋابكارلىققا تارتىلىدۇ.
</S>
<S ID=51773>
    20 – ماددا تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرىدىن مۇشۇ نىزامدىكى بەلگىلىمىگە خىلاپلىق قىلىپ، ئابونتلارنىڭ كىنىشكىسىنى سۇيىئىستېمال قىلىپ، ئۇلارنىڭ سالاھىيىتىگە ئۇيغۇن كەلمەيدىغان ئۇچۇر تىزىملاش رەسمىيىتى بېجىرىپ بەرگەن ياكى ئۇنى باشقا ئىشلارغا ئىشلەتكەنلىرىگە خەۋەرلىشىش مەسئۇل تارمىقى ياكى ئالاقە تورى مەسئۇل تارمىقى 100 مىڭ يۈەندىن يۇقىرى، 500 مىڭ يۈەندىن تۆۋەن جەرىمانە قويىدۇ، قانۇنغا خىلاپ تاپاۋىتى بارلىرىنىڭ قانۇنغا خىلاپ تاپاۋىتىنى مۇسادىرە قىلىدۇ؛ ئۇلارنىڭ بىۋاسىتە جاۋابكار مەسئۇل خادىمى ۋە باشقا بىۋاسىتە جاۋابكارلىرىغا 50 مىڭ يۈەندىن يۇقىرى، 200 مىڭ يۈەندىن تۆۋەن جەرىمانە قويىدۇ؛ باشقىلارغا ئىقتىسادىي زىيان سالغانلىرى قانۇن بويىچە تۆلەم تۆلەيدۇ؛ جىنايەت شەكىللەندۈرگەنلىرى قانۇن بويىچە جىنايى جاۋابكارلىققا تارتىلىدۇ.
</S>
<S ID=51774>
    21 – ماددا تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرىدىن مۇشۇ نىزامدىكى بەلگىلىمىگە خىلاپلىق قىلىپ، ئابونتلار تىزىملاتقان ئۇچۇرنى بەلگىلەنگەن ۋاقىت بويىچە ئوبدان ساقلىمىغانلىرىغا خەۋەرلىشىش مەسئۇل تارمىقى ۋە ئالاقىدار ئالاقە تورى مەسئۇل تارمىقى 1000 يۈەندىن يۇقىرى، 10 مىڭ يۈەندىن تۆۋەن جەرىمانە قويىدۇ.
</S>
<S ID=51775>
    22 – ماددا تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرىدىن مۇشۇ نىزامدىكى بەلگىلىمىگە خىلاپلىق قىلىپ، ئابونتلار تىزىملاتقان ئۇچۇرنى ئۆتۈنۈپ بەرگەن، ئاشكارىلاپ قويغان، ئۆزگەرتىۋەتكەن، نابۇت قىلغان ياكى باشقىلارنىڭ ئىشلىتىشى ئۈچۈن بەرگەنلىرىگە خەۋەرلىشىش مەسئۇل تارمىقى ۋە ئالاقىدار ئالاقە تورى مەسئۇل تارمىقى 50 مىڭ يۈەندىن يۇقىرى، 500 مىڭ يۈەندىن تۆۋەن جەرىمانە قويىدۇ؛ قانۇنغا خىلاپ تاپاۋىتى بارلىرىنىڭ قانۇنغا خىلاپ تاپاۋىتىنى مۇسادىرە قىلىدۇ؛ ئۇلارنىڭ بىۋاسىتە جاۋابكار مەسئۇل خادىمى ۋە باشقا بىۋاسىتە جاۋابكارلىرىغا 10 مىڭ يۈەندىن يۇقىرى، 100 مىڭ يۈەندىن تۆۋەن جەرىمانە قويىدۇ ھەمدە يۇقىرى دەرىجىلىك مەسئۇل تارماق ئۇلارنىڭ مۇناسىپ جاۋابكارلىقىنى سۈرۈشتۈرىدۇ؛ باشقىلارغا ئىقتىسادىي زىيان سالغانلىرى قانۇن بويىچە تۆلەم تۆلەيدۇ؛ جىنايەت شەكىللەندۈرگەنلىرى قانۇن بويىچە جىنايى جاۋابكارلىققا تارتىلىدۇ.
</S>
<S ID=51776>
    23 – ماددا تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرىدىن مۇشۇ نىزامدىكى بەلگىلىمىگە خىلاپلىق قىلىپ، ئۇچۇر بىخەتەرلىك ۋەقەسى پەيدا قىلىپ، ئابونتلار ئۇچۇرىنى ئاشكارىلىۋەتكەنلىرىگە خەۋەرلىشىش مەسئۇل تارمىقى ۋە ئالاقىدار ئالاقە تورى مەسئۇل تارمىقى 5000 يۈەندىن يۇقىرى، 50 مىڭ يۈەندىن تۆۋەن جەرىمانە قويىدۇ؛ ئېغىر ئاقىۋەت پەيدا قىلغانلىرىغا 50 مىڭ يۈەندىن يۇقىرى، 100 مىڭ يۈەندىن تۆۋەن جەرىمانە قويىدۇ؛ ۋاقتىدا مەلۇم قىلمىغان ياكى ئوڭشاش تەدبىرى قوللانمىغانلىرىغا 5000 يۈەندىن يۇقىرى، 50 مىڭ يۈەندىن تۆۋەن جەرىمانە قويىدۇ؛ ئابونتلارغا ئىقتىسادىي زىيان سالغانلىرى قانۇن بويىچە تۆلەم تۆلەيدۇ؛ جىنايەت شەكىللەندۈرگەنلىرى قانۇن بويىچە جىنايى جاۋابكارلىققا تارتىلىدۇ.
</S>
<S ID=51777>
    24 – ماددا ۋاكالەتچى سودىگەرلەردىن بۇ نىزامدىكى بەلگىلىمىگە خىلاپلىق قىلغانلىرىغا جامائەت خەۋپسىزلىكى ئورگىنى مۇشۇ نىزامدىكى مۇناسىۋەتلىك بەلگىلىمە بويىچە جازا بېرىدۇ؛ ئابونتلارغا ئىقتىسادىي زىيان سالغانلىرى قانۇن بويىچە تۆلەم تۆلەيدۇ؛ جىنايەت شەكىللەندۈرگەنلىرى قانۇن بويىچە جىنايى جاۋابكارلىققا تارتىلىدۇ.
</S>
<S ID=51778>
    ۋاكالەتچى سودىگەرلەر مۇشۇ نىزامدىكى بەلگىلىمىگە خىلاپلىق قىلغان بولسا، خەۋەرلىشىش مەسئۇل تارمىقى ۋە ئالاقىدار ئالاقە تورى مەسئۇل تارمىقى ھاۋالە قىلغان تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرىنى مۇشۇ نىزامدىكى مۇناسىۋەتلىك بەلگىلىمە بويىچە جازالايدۇ.
</S>
<S ID=51779>
    25 – ماددا ئابونتلاردىن مۇشۇ نىزامدىكى بەلگىلىمىگە خىلاپلىق قىلىپ، راست سالاھىيەت ئۇچۇرىنى تىزىملىتىپ ئېرىشكەن مۇقىم تېلېفون نومۇرى، كۆچمە تېلېفون نومۇرى، ئالاقە تورى ئىسچوتى، مەخپىي نومۇرى ۋە ئالاقە تورىIP ئادرېسىنى ئۆتۈنۈپ بەرگەن بولسىمۇ، ئەمما ئىگىسىنىڭ نامىنى يۆتكەش رەسمىيىتى بېجىرمىگەنلىرىنى جامائەت خەۋپسىزلىكى ئورگىنى تۈزىتىشكە بۇيرۇيدۇ، قوشۇمچە 1000 يۈەندىن يۇقىرى، 10 مىڭ يۈەندىن تۆۋەن جەرىمانە قويىدۇ، قانۇنغا خىلاپ تاپاۋىتى بارلىرىنىڭ قانۇنغا خىلاپ تاپاۋىتىنى مۇسادىرە قىلىدۇ؛ باشقىلارغا ئىقتىسادىي زىيان سالغانلىرى قانۇن بويىچە تۆلەم تۆلەيدۇ؛ جىنايەت شەكىللەندۈرگەنلىرى قانۇن بويىچە جىنايى جاۋابكارلىققا تارتىلىدۇ.
</S>
<S ID=51780>
    26 – ماددا خەۋەرلىشىش مەسئۇل تارمىقى ۋە ئالاقىدار ئالاقە تورى مەسئۇل تارمىقىنىڭ مەسئۇلى ۋە ئۇلارنىڭ خادىملىرىدىن ئابونتلارنىڭ راست سالاھىيەت ئۇچۇرىنى تىزىملاش خىزمىتىنى نازارەت قىلىپ باشقۇرۇش جەريانىدا خىزمەتتە بىپەرۋالىق قىلغان، خىزمەت ھوقۇقىدىن كەلسە – كەلمەس پايدىلانغان، نەپسانىيەتچىلىك قىلغانلىرىغا ئىشلەيدىغان ئورنى مەمۇرىي چارە كۆرىدۇ؛ جىنايەت شەكىللەندۈرگەنلىرى قانۇن بويىچە جىنايى جاۋابكارلىققا تارتىلىدۇ.
</S>
<S ID=51781>
    27 – ماددا تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرى مۇشۇ نىزام يولغا قويۇلغاندىن كېيىن، راست سالاھىيەت ئۇچۇرىنى تىزىملاتمىغان ئابونتلارغا مۇشۇ نىزام يولغا قويۇلغاندىن باشلاپ 60 كۈن ئىچىدە راست سالاھىيەت ئۇچۇرىنى تىزىملىتىش رەسمىيىتىنى تولۇقلاپ بېجىرىشنى ئۇقتۇرۇشى كېرەك.
</S>
<S ID=51782>
    ئابونتلاردىن ئورۇنلۇق سەۋەبى بولماي تۇرۇپ، مۆھلەت ئۆتسىمۇ راست سالاھىيەت ئۇچۇرىنى تىزىملىتىش رەسمىيىتىنى تولۇقلاپ بېجىرمىگەنلىرىگە قىلىدىغان مۇلازىمەتنى تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرى ۋاقتىنچە توختىتىدۇ (جىددىي چاقىرىپ بېرىش بۇنىڭ سىرتىدا)؛ مۇلازىمەت ۋاقتىنچە توختىتىلىپ، 30 كۈنگىچە ئابونتلار يەنىلا تولۇقلاپ رەسمىيەت بېجىرمىسە، ئۇلارغا مۇلازىمەت قىلىشنى ئاخىرلاشتۇرۇشى كېرەك.
</S>
<S ID=51783>
    مۇلازىمەت ئاخىرلاشتۇرۇلغان بولسا، تېلېگراف كەسپىي تىجارەتچىلىرى ۋە ئالاقە تورى مۇلازىمەتچىلىرى ئابونتلارنىڭ ئېشىپ قالغان پۇلىنى قايتۇرۇپ بېرىشى كېرەك.
</S>
<S ID=51784>
    28 – ماددا بۇ نىزام 2016 – يىل 10 – ئاينىڭ 1 – كۈنىدىن باشلاپ يولغا قويۇلىدۇ.
</S>
<S ID=51785>
    (تەرجىمىسىنى ئاپتونوم رايونلۇق خەلق قۇرۇلتىيى دائىمىي كومىتېتى بەنگۇڭتىڭى قانۇن – نىزاملارنىڭ تەرجىمىسىنى بېكىتىش گۇرۇپپىسى بېكىتتى)
</S>
<S ID=51786>
شىنجاڭ ئۇيغۇر ئاپتونوم رايونلۇق 12 – نۆۋەتلىك خەلق قۇرۇلتىيى دائىمىي كومىتېتىنىڭ ئېلانى 26 – نومۇرلۇق
</S>
<S ID=51787>
    ‹‹شىنجاڭ ئۇيغۇر ئاپتونوم رايونىنىڭ تېلېفون ۋە ئالاقە تورى ئابونتلىرىنىڭ راست سالاھىيەت ئۇچۇرىنى تىزىملاپ باشقۇرۇش نىزامى›› 2016 – يىل 9 – ئاينىڭ 29 – كۈنى شىنجاڭ ئۇيغۇر ئاپتونوم رايونلۇق 12–نۆۋەتلىك خەلق قۇرۇلتىيى دائىمىي كومىتېتىنىڭ 24 – يىغىنىدا ماقۇللىنىپ، ھازىر ئېلان قىلىندى، 2016 – يىل 10 – ئاينىڭ 1 – كۈنىدىن باشلاپ يولغا قويۇلسۇن.
</S>
<S ID=51788>
    ئالاھىدە ئېلان قىلىندى.
</S>
<S ID=51789>
    شىنجاڭ ئۇيغۇر ئاپتونوم رايونلۇق خەلق قۇرۇلتىيى دائىمىي كومىتېتى
</S>
<S ID=51790>
    2016 – يىل 9 – ئاينىڭ 29 – كۈنى
</S>
</TEXT>
/BODY
/DOC