<DOC>
<DOCID>TIANSHAN.491445</DOCID>
<HEADER>
<CLASS>شىنجاڭ</CLASS>
<DATE>2016-01-21 16:26:13</DATE>
</HEADER>
<BODY>
<HEADLINE>
<S ID=4625>
مۇقەددەس ئوت جاھانغا نۇر چاچتى
</S>
</HEADLINE>
<TEXT>
<S ID=4626>
  شى شىن، سادىق ئىمىر
</S>
<S ID=4627>
   ۋاقىت ئاتقان ئوقتەك تېز ئۆتۈپ، ئاجايىپ دەقىقىلەر ھەش – پەش دېگۈچە ئۇنتۇلغۇسىز ئەسلىمىگە ئايلىنىدۇ.
</S>
<S ID=4628>
20 – يانۋار، مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ ئاساسىي مەشئىلىگە ئوت يېقىلغان ئاشۇ پەيتتە، قاينام – تاشقىنلىققا چۆمگەن تەڭرىتاغدا قار – مۇز تەنھەرىكىتىگە بولغان قايناق ھېسسىيات ئۇرغۇپ تېشىپ، تەنھەرىكەتنىڭ شان – شەرىپى ۋە ئارزۇ – ئۈمىدلىرى ئوت يالقۇنىدا جۇلالاندى.
</S>
<S ID=4629>
   سائەت 19دىن 40 مىنۇت ئۆتكەندە، رىياسەتچى مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ مۇقەددەس ئوتىنىڭ باشلىنىش مۇراسىمى نەق مەيدانىغا ئېلىپ كىرىلگەنلىكىنى جاكارلىغاندا، نەق مەيدان خۇشاللىق كەيپىياتىغا چۆمدى، مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ قۇت بەلگىسى بولغان قار لەيلىسى قونچاق مۈز ئۈستىدە شادىيانە ئۇسسۇلغا چۈشتى.
</S>
<S ID=4630>
   شىنجاڭدىن تۇنجى بولۇپ ئو ت م دە مېدالغا ئېرىشكەن ساھىل ۋالىبول تەنھەرىكەتچىسى ۋاڭ جيې، مەملىكەتلىك تەنھەرىكەت مۇسابىقىسىنىڭ بوكس چېمپىيونى ئابدۇشۈكۈر مىجىت 1 – مەشئەلچى بولۇپ مەيدانغا كىرىپ كەلدى.
</S>
<S ID=4631>
   ئۇلار مەشئەلنى كۆتۈرۈپ تاماشىبىنلارغا ئېھتىرام بىلدۈرگەندىن كېيىن، 1500 مېتىرغا تېز تېيىلىش بويىچە ئۇدا 11 يىل چېمپىيون بولغان ليۇ يەنفېي، شىنجاڭدىن مەملىكەتلىك قىشلىق تەنھەرىكەت مۇسابىقىسىنىڭ قار – مۇز تۈرىگە قاتنىشىپ بىردىنبىر ئالتۇن مېدالنى قولغا كەلتۈرگەن يېرزات مەجىتكە قاراپ ئاستا يۈگۈردى.
</S>
<S ID=4632>
ليۇ يەنفېي بىلەن يېرزات مەجىتنى تۇنجى نۆۋەتلىك مەملىكەتلىك ياشلار تەنھەرىكەت مۇسابىقىسىنىڭ جۇدو (ياپونچە چېلىشىش) چېمپىيونى يەن زى، تۇنجى نۆۋەتلىك مەملىكەتلىك ياشلار تەنھەرىكەت مۇسابىقىسىدە چېمپىيون بولغان پۇتبول كوماندىسىنىڭ ئەزاسى ئىرپان ھېزىمجان ساقلاۋاتقانىدى.
</S>
<S ID=4633>
   ئارقىدىن يەنزى بىلەن ئېرپان ھېزىمجان دۇنيا ياشلار يېنىك ئاتلېتىكا لەۋھە تالىشىش مۇسابىقىسىدە ئالتۇن مېدال ئالغان نۇرمەمەت تۇراق، ساھىل ۋالىبولى تۈرىدىكى يېشى ئەڭ كىچىك دۇنيا چېمپىيونى شيا شىنيى تەرەپكە قاراپ يۈگۈردى.
</S>
<S ID=4634>
   مەشئەل نەق مەيداندىكى تاماشىبىنلارنىڭ ئالقىش سادالىرى ئىچىدە ئېلىمىزدىن تۇنجى بولۇپ ئو ت م نىڭ چەۋەندازلىق تۈرىگە قاتناشقان ليۇ لىنا، 2 – نۆۋەتلىك ياشلار ئو ت م دە جۇڭگو ۋەكىللەر ئۆمىكىگە ۋاكالىتەن بايراق كۆتۈرگەن ۋاسكېتبول تەنھەرىكەتچىسى دىلارە دىلشاتنىڭ قولىغا يەتكۈزۈلدى.
</S>
<S ID=4635>
   ئالتىنچى مەشئەلچى مەملىكەتلىك تەنھەرىكەت مۇسابىقىسىنىڭ بوكس چېمپىيونى مەمەتتۇرسۇن چوڭ بىلەن دۇنيا تەپمە بوكس چېمپىيونى لى جاۋيى ئىدى.
</S>
<S ID=4636>
   مەشئەل شىنجاڭنىڭ پېشقەدەم، ئوتتۇرا ياش ۋە ياش ئۈچ ئەۋلاد تەنھەرىكەتچىلىرىنىڭ قولىدىن ئۆتۈپ، ئاخىرىدا ئادىل ھوشۇرنىڭ قولىغا يەتكۈزۈلدى.
</S>
<S ID=4637>
‹‹پەلەك شاھى›› ئادىل ھوشۇر يەتتە تۈردە دۇنيا جىننىس رېكورتىنى ياراتقان ۋە بۇزۇپ تاشلىغان، ئۇدا سەككىز نۆۋەتلىك مەملىكەتلىك ئاز سانلىق مىللەتلەر ئەنئەنىۋى تەنھەرىكەت مۇسابىقىسىدە دارۋازلىق ماھارىتى كۆرسىتىش بويىچە 1 – دەرىجىلىك مۇكاپاتقا ئېرىشكەن.
</S>
<S ID=4638>
   ئەنئەنىۋى مىللىيچە كىيىنگەن ئادىل ھوشۇر پولات ئارغامچا يېنىدا ساقلاپ تۇراتتى.
</S>
<S ID=4639>
ئۇ مەشئەلنى قولىغا ئېلىپ پولات ئارغامچىغا چىقىپ، پۈتۈن مەيداندىكى تاماشىبىنلارنىڭ قىزغىن ئالقىش سادالىرى ئىچىدە، مەيدان ئوتتۇرىسىدا لەيلەپ تۇرغان غايەت زور ‹‹قار گۈلى››گە قاراپ چوڭ قەدەم تاشلىدى، تەخمىنەن بىر مىنۇتتىن كېيىن، يەنى ‹‹قار گۈلى››گە ئىككى مېتىر قالغاندا، ئادىل ھوشۇر قەدىمىنى ئاستىلىتىپ، مەشئەلنى تۇتقىنىچە ‹‹قار گۈلى››گە ئاستا – ئاستا يېقىنلاشتى.
</S>
<S ID=4640>
گۈزەل ‹‹قار گۈلى››گە ئوت يېقىلىپ، كېچە ئاسمىنىدا خەنزۇچە ‹‹قىش›› دېگەن خەت شەكلىدىكى يالقۇن ھاسىل بولدى، ئۇچقۇنداۋاتقان ‹‹قار گۈلى›› مەيدان سىرتىدىكى قار لەيلىسى شەكلىدىكى ئاساسىي مەشئەل بىلەن بىرلىشىپ، مۇقەددەس ئوت ئۇلغايدى، مەشئەلچىلەر، ئارتىسلار ۋە ئىشچى – خىزمەتچىلەر مۇسابىقە مارشىنى ياڭراتتى، قىشلىق تەنھەرىكەت مۇسابىقىسىنىڭ باشلىنىش مۇراسىمى يۇقىرى پەللىگە كۆتۈرۈلدى.
</S>
<S ID=4641>
   بۇ كېچىدە چىراغلار چاقناپ، ھەممە ھاياجانغا تولۇپ، تەڭرىتاغ قاينام – تاشقىنلىققا چۆمدى!
</S>
<S ID=4642>

</S>
</TEXT>
/BODY
/DOC