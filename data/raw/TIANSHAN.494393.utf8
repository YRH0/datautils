<DOC>
<DOCID>TIANSHAN.494393</DOCID>
<HEADER>
<CLASS>شىنجاڭ</CLASS>
<DATE>2016-01-29 17:14:27</DATE>
</HEADER>
<BODY>
<HEADLINE>
<S ID=7767>
يىپەك يولى خەلقئارا چاڭغا تېيىلىش مەيدانىدا ئۆتكۈزۈلگەن چاڭغا تېيىلىش مۇسابىقىسى ناھايىتى قىزىپ كەتتى
</S>
</HEADLINE>
<TEXT>
<S ID=7768>
    يېقىنقى كۈنلەردىن بۇيان، يىپەك يولى خەلقئارا چاڭغا تېيىلىش مەيدانىدا ئۆتكۈزۈلگەن چاڭغا تېيىلىش مۇسابىقىسى ناھايىتى قىزىپ كەتتى.
</S>
<S ID=7769>
مۇسابىقە نەق مەيدانىدا، ئىلگىرى يارىلانغان ۋە كېسەل بولغان بەزى تەنھەرىكەتچىلەر قەيسەرلىك بىلەن تىرىشىپ، چېمپيۇنلۇققا ئېرىشكەن بولسا؛ يەنە بەزى تەنھەرىكەتچىلەر ئۇرۇق-تۇغقانلىرىنىڭ مەدەت بېرىشى بىلەن مۇسابىقىنى تاماملىدى.
</S>
<S ID=7770>
    يەككە تاختىدا پاراللېل ئايلىنىش مۇسابىقىسىدە، جىلىن كوماندىسىدىكى نيۇ جياچى ئاخىرقى نۇقتىغا يېتىپ بارغاندا، ناھايىتى ھاياجانلاندى ھەمدە سەپداشلىرى ۋە تېرىنېرى بىلەن قۇچاقلىشىپ يىغلاپ كەتتى.
</S>
<S ID=7771>
چۈنكى يېرىم ئايدىن بۇيان، ئۇ كېسەللىك ۋە يارىلىنىشنىڭ ئازابىنى يەتكۈچە تارتقانىدى.
</S>
<S ID=7772>
ئۇ مۇنداق دېدى: «مۇشۇ ئاينىڭ 12-كۈنىدىكى مەشق جەريانىدا يارىلانغانلىقتىن، تۆت كۈن گېپىس قاتۇرۇپ قويدى. 
</S>
<S ID=7773>
ئۈچ كۈن ھاسىغا تايىنىپ ماڭدىم.
</S>
<S ID=7774>
مۇسابىقە ئالدىدىكى رەسمىي ئاشكارا مەشقتىن بىر كۈن ئىلگىرى، چاڭغا تېيىلىش مەيدانىغا چىقتىم.
</S>
<S ID=7775>
بۇ قېتىمقى مۇسابىقىدە چېمپيونلۇققا ئېرىشىش ماڭا ناھايىتى تەسكە چۈشتى.»
</S>
<S ID=7776>
    چېمپيونلۇقنى تالىشىش يولىدا، نيۇ جياچىغا چاڭغا تېيىلىش يولىدا سەككىز قېتىم تېيىلىشقا توغرا كېلەتتى.
</S>
<S ID=7777>
بۇ ــ تەنھەرىكەتچىلەرنىڭ بەدەن كۈچى، باتۇرلۇق روھى ۋە تېخنىكىسى ئۈچۈن ئېغىر سىناق ھېسابلىناتتى.
</S>
<S ID=7778>
ئۇ مۇنداق دېدى: «بۇ مۇسابىقە يولى مەملىكەت ئىچىدە بىر قەدەر قىيىن ھېسابلىنىدىغان بولۇپ، پۇتۇم يارىلانغان بولغاچقا، بىر قەدەر ئېغىر كەلدى.
</S>
<S ID=7779>
مۇسابىقە داۋامىدا، پۇتۇمنىڭ يارىلانغانلىقىنى ئويلىماسلىققا تىرىشتىم.
</S>
<S ID=7780>
بۇ قېتىمقى مۇسابىقىدە چېمپيون بولۇپ، ناھايىتى خۇش بولدۇم.»
</S>
<S ID=7781>
    يەككە تاختىدا پاراللىل تېيىلىش مۇسابىقىسىدە، ئالتايلىق ماھىر چى يىخاۋنىڭ دادىسى چى جى ئالتايدىن مەخسۇس مۇسابىقىنى كۆرۈش ئۈچۈن كەلگەن بولۇپ، ئۇ مۇخبىرغا چى يىخاۋنىڭ تۆت يىل ئىلگىرى، يەنى 14 يېشىدا ئالتاي كوماندىسىغا تاللىنىپ، شەرقىي شىمالدا مەشق قىلغانلىقى؛ ئائىلىسىدىكىلەر بىلەن بىر يىلدا بىر قېتىم كۆرۈشەلەيدىغانلىقىنى ئېيتتى.
</S>
<S ID=7782>
ئۇ مۇنداق دېدى: «بالام تولۇقسىز 2-يىللىقتا ئوقۇۋاتقاندا كەتكەن.
</S>
<S ID=7783>
چاغاننى ئۆيدە ئۆتكۈزۈپ باقمىغىنىغا 3 يىل بولدى.
</S>
<S ID=7784>
مۇشۇنداق چوڭ مۇسابىقىدە مۇشۇنداق نەتىجىگە ئېرىشكەنلىكىدىن ناھايىتى خۇش بولدۇم، ئۇنىڭ ئۆسۈپ يېتىلىۋاتقانلىقىنى كۆردۈم، ئۇنى داۋاملىق قوللايمىز.»
</S>
<S ID=7785>
    دادىسىنىڭ نەق مەيدانغا كېلىپ مەدەت بېرىشى ـــ چى يىخاۋغا دادىسىنىڭ مۇھەببىتى ۋە ئائىلىسىنىڭ ئىللىقلىقىنى ھېس قىلدۇردى.
</S>
<S ID=7786>
نەتىجىسى كۆڭۈلدىكىدەك بولمىغان بولسىمۇ، ئۇ بۇ يولدا داۋاملىق ماڭىدىغانلىقىنى بىلدۈردى.
</S>
<S ID=7787>
ئۇ مۇنداق دېدى: «مۇسابىقە داۋامىدا، دادامنىڭ مۇسابىقىنى كۆرىۋاتقانلىقىنى ئويلاپ، تۆت يىللىق مەشق نەتىجەمنى كۆرسەتمەكچى بولدۇم.
</S>
<S ID=7788>
2022- يىلدىكى قىشلىق ئولىمپىك تەنھەركەت مۇسابىقىسىدا، ۋەتەن ئۈچۈن شەرەپ قۇچۇشقا تىرىشىمەن.»
</S>
</TEXT>
/BODY
/DOC