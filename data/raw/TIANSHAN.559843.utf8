<DOC>
<DOCID>TIANSHAN.559843</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-10-27 12:38:31</DATE>
</HEADER>
<BODY>
<HEADLINE>
<S ID=55674>
كۇچا ناھىيەسىدىكى دېھقانلارنىڭ سۇغۇرتا پۇلى تاپشۇرۇشى قولايلاشتى
</S>
</HEADLINE>
<TEXT>
<S ID=55675>
 نىياز راھمان خەۋەر قىلىدۇ: كۇچا ناھىيەلىك ئىجتىمائىي سۇغۇرتا باشقۇرۇش ئىدارىسى يېقىندا ئالاقاغا بازىرىنىڭ چاڭگا كەنتىگە مەخسۇس خادىم ئەۋەتىپ، بۇ كەنتتىكى ئىجتىمائىي سۇغۇرتا ھەققى تاپشۇرىدىغان دېھقانلارنىڭ پۇلىنى ئاپتوبانكا ئارقىلىق تاپشۇرۇۋېلىپ، ئۇلارغا سۇغۇرتا ھەققى تاپشۇرۇش مەخسۇس تالونىنى چىقىرىپ بەردى.
</S>
<S ID=55676>
 كەنتتىلا ئىجتىمائىي سۇغۇرتا پۇلى تاپشۇرغىلى بولىدىغانلىقىنى ئاڭلاپ، كەنت ئاھالىلىرى سۇغۇرتا پۇلى تاپشۇرۇش ئۈسكۈنىسىنى كۆرگىلى كەلدى، بۇ كەنتتىكى دېھقان روزى ئېزىز تۇنجى بولۇپ كەنتتە سۇغۇرتا ھەققى تاپشۇردى.
</S>
<S ID=55677>
ئۇ ئۆلچەم بويىچە ھەرئايدا 200 يۈەندىن ئىجتىمائىي سۇغۇرتا ھەققى تاپشۇرىدىغان بولۇپ، خىزمەتچىلەر ئۇنىڭ بانكا كارتىسىنى ئاپتوبانكىغا سىيرىپلا تاپشۇرىدىغان سۇغۇرتا ھەققىنىڭ سوممىسىنى كىرگۈزگەن ھامان ئاپتوبانكىنىڭ ئېكرانى ئۇنىڭ تاپشۇرغان پۇلىنىڭ سوممىسى، قالدۇقىنى كۆرسىتىپ بەردى ھەم نەق مەيداندا تالون چىقىرىپ بەردى.
</S>
<S ID=55678>
روزى ئېزىز ماڭا: ئىلگىرى ئىجتىمائىي سۇغۇرتا ھەققى تاپشۇرۇش ئۈچۈن يېزىلىق ئامانەت – قەرز كوپىراتىپىغا بېرىپ ئۆچىرەتتە تۇرۇپ پۇل ئېلىپ كېلىپ كەنتكە تاپشۇراتتۇق.
</S>
<S ID=55679>
بۇنداق بولغاندا نۇرغۇن ۋاقتىمىز يېزا بازىرىغا بېرىپ – كېلىشكە كېتەتتى، ھەق تاپشۇرۇش تالونىنىمۇ يېرىم يىلدىن كېيىن ئالاتتۇق.
</S>
<S ID=55680>
مانا بۈگۈن سۇغۇرتا ئىدارىسىنىڭ خادىملىرى كەنتىمىزگە كېلىپ ئاپتوبانكا ئارقىلىق بانكا كارتىمىزدىن سۇغۇرتا ھەققىمىزنى يىغدى، تالوننىمۇ بەك تېز چىقىرىپ بەردى.
</S>
<S ID=55681>
ئۇلارنىڭ بىزگە قولايلىق يارىتىپ بەرگىنىگە رەھمەت ئېيتىمىز، دېدى.
</S>
<S ID=55682>
 كۇچا ناھىيەسىدە 207 كەنت بولسىمۇ، ھەربىر يېزا – بازاردا دېھقانلارنىڭ ئىجتىمائىي سۇغۇرتا ھەققىنى يىغىدىغان كادىردىن پەقەت بىر – ئىككىسىلا بار ئىدى، ھەريىللىق، ئايلىق ئىجتىمائىي سۇغۇرتا ھەققىنى يىغىدىغان چاغدا بۇ كادىرلارنىڭ خىزمەت بېسىمى ئېغىرلاپ كەتكەننىڭ ئۈستىگە، سۇغۇرتا پۇلى تاپشۇرىدىغان ئاممىمۇ نەق پۇل تەييارلاش، تالون ئېلىشتا نۇرغۇن ئاۋارىچىلىككە يولۇقاتتى.
</S>
<S ID=55683>
چەت، ياقا جايلاردىكى كەنت ئاھالىلىرىنىڭ ئىجتىمائىي سۇغۇرتا ھەققى تاپشۇرۇشىغا قولايلىق يارىتىپ بېرىش ئۈچۈن، ئاپتونوم رايونلۇق ئادەم كۈچى بايلىقى ۋە ئىجتىمائىي كاپالەت نازارىتىدىن بۇ ناھىيەنىڭ ئالاقاغا بازىرى چاڭگا كەنتىگە چۈشكەن خىزمەت گۇرۇپپىسىنىڭ يېتەكچىلىكىدە، كۇچا ناھىيەلىك ئىجتىمائىي سۇغۇرتا باشقۇرۇش ئىدارىسى ئىجتىمائىي سۇغۇرتا ھەققىنى تاپشۇرۇش يوللىرىنى كېڭەيتىپ، سۇغۇرتا پۇلى يىغىدىغان خادىملارغا ئاپتوبانكا سەپلەپ بېرىپ، ئۇلارنى كەنتلەرگە ئەۋەتىپ، ئىجتىمائىي سۇغۇرتا ھەققى تاپشۇرىدىغان دېھقانلارنى قولايلىق مۇلازىمەت بىلەن تەمىنلىدى.
</S>
<S ID=55684>
ھازىر تۆت يېزا – بازاردا سىناق نۇقتىسى تەسىس قىلدى.
</S>
<S ID=55685>
ئۇقۇشىمچە، 2017 – يىلى ناھىيە بويىچە ئىجتىمائىي سۇغۇرتا ھەققىنى ئاپتوبانكا ئارقىلىق يىغىش ئومۇملىشىدىكەن.
</S>
</TEXT>
/BODY
/DOC