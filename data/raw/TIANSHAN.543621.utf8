<DOC>
<DOCID>TIANSHAN.543621</DOCID>
<HEADER>
<CLASS>تەنتەربىيە خەۋەرلىرى</CLASS>
<DATE>2016-08-24 10:57:20</DATE>
</HEADER>
<BODY>
<HEADLINE>
<S ID=42262>
ج ك پ مەركىزىي كومىتېتى، گوۋۇيۈەن 31–نۆۋەتلىك ئولىمپىك تەنھەرىكەت مۇسابىقىسىگە قاتناشقان جۇڭگو تەنتەربىيە ۋەكىللەر ئۆمىكىگە تەبرىك تېلېگراممىسى ئەۋەتتى
</S>
</HEADLINE>
<TEXT>
<S ID=42263>
   شىنخۇا ئاگېنتلىقى، بېيجىڭ، 22 – ئاۋغۇست تېلېگراممىسى: ج ك پ مەركىزىي كومىتېتى، گوۋۇيۈەن 31 – نۆۋەتلىك ئولىمپىك تەنھەرىكەت مۇسابىقىسىگە قاتناشقان جۇڭگو تەنتەربىيە ۋەكىللەر ئۆمىكىگە تەبرىك تېلېگراممىسى ئەۋەتتى.
</S>
<S ID=42264>
تەبرىك تېلېگراممىسىنىڭ تولۇق تېكىستى تۆۋەندىكىچە:
</S>
<S ID=42265>
جۇڭگو تەنتەربىيە ۋەكىللەر ئۆمىكىگە:
</S>
<S ID=42266>
   پۈتۈن دۇنيانىڭ دىققىتىنى تارتقان 31 – نۆۋەتلىك ئولىمپىك تەنھەرىكەت مۇسابىقىسىدە، ئېلىمىزنىڭ تەنتەربىيە ئەزىمەتلىرى ۋەتەن ۋە خەلقنىڭ ئۈمىدىنى يەردە قويماي، قەيسەرلىك بىلەن مۈرىنى – مۈرىگە تىرەپ، جاسارەت بىلەن كۈرەش قىلىپ، 26 ئالتۇن مېدال، 18 كۈمۈش مېدال، 26 مىس مېدالغا ئېرىشىپ، ئەلا نەتىجە يارىتىپ، ياخشى نەتىجىلەرنى قولغا كەلتۈرۈشكە ئىنتىلىدىغان قەيسىرانە جاسارىتى ۋە ئالغا ئىنتىلىدىغان روھىي قىياپىتىنى نامايان قىلىپ، ۋەتەن ۋە خەلققە شان – شەرەپ كەلتۈردى.
</S>
<S ID=42267>
پارتىيە مەركىزىي كومىتېتى ۋە گوۋۇيۈەن سىلەرنى قىزغىن تەبرىكلەيدۇ ھەم سىلەردىن سەمىمىي ھال سورايدۇ!
</S>
<S ID=42268>
   رىئودې ژانېيرو ئولىمپىك تەنھەرىكەت مۇسابىقىسىنىڭ مۇسابىقە مەيدانلىرىدا، ئېلىمىزنىڭ تەنتەربىيە ئەزىمەتلىرى ئولىمپىك روھى ۋە جۇڭخۇا تەنھەرىكەت روھىنى زور كۈچ بىلەن جارى قىلدۇرۇپ، دۇنيادىكى ھەر قايسى دۆلەت ۋە رايونلاردىكى تەنھەرىكەتچىلەر بىلەن ئۆزئارا ئۆگىنىپ، ئۆزئارا تەجرىبە ئالماشتۇرۇپ، دوستلۇق ۋە چۈشىنىشنى ئىلگىرى سۈردى.
</S>
<S ID=42269>
سىلەر رەقىبلىرىڭلارغا، تىرېنېرلارغا، تاماشىبىنلار ۋە مۇسابىقە قائىدىلىرىگە ھۆرمەت قىلىپ، ئۆزەڭلارنىڭ قالتىس تەنھەرىكەت ماھارىتى ۋە مۇسابىقىلىشىش ئىستىلىڭلار بىلەن پۈتۈن دۇنياغا ھازىرقى جۇڭگونىڭ ئاكتىپ كۈچى ۋە ھازىرقى جۇڭگو خەلقىنىڭ روھىي قىياپىتىنى نامايان قىلدىڭلار.
</S>
<S ID=42270>
سىلەرنىڭ ئەلا نەتىجەڭلار ۋە جاسارەت بىلەن كۈرەش قىلىش روھىڭلار ئېلىمىزدىكى ھەر مىللەت خەلقى ۋە چەت ئەللەردىكى جۇڭگولۇق مۇھاجىرلار ھەم جۇڭگولۇقلارنىڭ ۋەتەنپەرۋەرلىك قىزغىنلىقىنى، مىللەت روھىنى ئۇرغۇتۇپ، جاسارەت بىلەن ئالغا ئىلگىرىلەيدىغان كۈچ شەكىللەندۈردىڭلار.
</S>
<S ID=42271>
   ئۇلۇغۋار ئىشلار بۈيۈك جۇڭگو روھىغا، ئۇلۇغۋار مۇساپە بۈيۈك جۇڭگو كۈچىگە ئېھتىياجلىق.
</S>
<S ID=42272>
سىلەرنىڭ ئېلىمىز تەنتەربىيە ساھەسىنىڭ شەرەپلىك ئەنئەنىسىنى داۋاملىق جارى قىلدۇرۇپ، غەيرەت ئۈستىگە غەيرەت قوشۇپ، تەجرىبىلەرنى يەكۈنلەپ، يېتەرسىزلىكلەرنى تۈگىتىپ، تىرىشىپ تېخىمۇ ئەلا نەتىجىلەرنى قولغا كەلتۈرۈپ، خەلق ئاممىسىنىڭ تەنتەربىيە ھەرىكىتىنى قوللاش ۋە ئۇنىڭغا قاتنىشىش قىزغىنلىقىنى تېخىمۇ قوزغاپ، ئاممىنى تەنتەربىيە ھەرىكىتىنى ئومۇملاشتۇرۇشقا يېتەكلەپ، ئومۇمىي خەلق بەدەن چېنىقتۇرۇش بىلەن ئومۇمىي خەلق ساغلاملىقىنى چوڭقۇر بىرلەشتۈرۈشكە تۈرتكە بولۇپ، ساغلام جۇڭگو قۇرۇلۇشىنى پائال ئىلگىرى سۈرۈپ، خەلق ئاممىسىنى تەنتەربىيە ھەرىكىتى ئېلىپ كېلىدىغان ساغلاملىق ۋە خۇشاللىقتىن بەھرىمەن قىلىشىڭلارنى ئۈمىد قىلىمىز.
</S>
<S ID=42273>
   پۈتۈن پارتىيە ۋە پۈتۈن مەملىكىتىمىزدىكى ھەر مىللەت خەلق ئېلىمىز تەنتەربىيە ئەزىمەتلىرىنىڭ ئولىمپىك تەنھەرىكەت مۇسابىقىسىدە نامايان قىلغان بىر نىيەتتە ئىتتىپاقلىشىپ، قەيسىرانە كۈرەش قىلىش روھىنى ئۆگىنىپ ۋە جارى قىلدۇرۇپ، ئۆزىنىڭ خىزمەت ئورۇنلىرىدا تىرىشىپ خىزمەت قىلىپ، داۋاملىق ئالغا ئىلگىرىلەپ، ئەلا نەتىجىلەرنى يارىتىپ ۋە ھالقىشقا ئىنتىلىپ، ھەممە بىر نىيەتكە كېلىپ، ‹‹ئىككى 100 يىل›› كۈرەش نىشانى ۋە جۇڭخۇا مىللىتىنىڭ ئۇلۇغ گۈللىنىشىدىن ئىبارەت جۇڭگو ئارزۇسىغا يېتىشى كېرەك.
</S>
<S ID=42274>
ج ك پ مەركىزىي كومىتېتى
</S>
<S ID=42275>
گوۋۇيۈەن         
</S>
<S ID=42276>
2016 – يىل 22 – ئاۋغۇست
</S>
</TEXT>
/BODY
/DOC