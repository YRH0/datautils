<DOC>
<DOCID>TIANSHAN.533823</DOCID>
<HEADER>
<CLASS>مەملىكەت</CLASS>
<DATE>2016-07-11 11:09:30</DATE>
</HEADER>
<BODY>
<HEADLINE>
<S ID=32597>
ئىستىلنى ياخشىلاش: جاڭ ۋېنتيەن ۋە ‹‹ئاددىي – ساددا ھەم ئەمەلىي خىزمەت ئىستىلىنى تەشەببۇس قىلايلى››
</S>
</HEADLINE>
<TEXT>
<S ID=32598>
خۇاڭ شياۋشى، سۈي چىڭشىن
</S>
<S ID=32599>
   ‹‹پارتىيەمىز ھازىرمۇ ئەمەلىي خىزمەت ئىستىلىنى تەشەببۇس قىلىۋاتىدۇ. بىز چوڭ سۆزلەيدىغان، چوڭ پىلان تۈزۈۋالىدىغان، لېكىن ئەستايىدىللىق بىلەن ئەمەلىي ئىشلەشنى خالىمايدىغان ياكى ئىشلىيەلمەيدىغان قۇرۇق گەپ ساتقۇچىلارغا قارشى تۇرۇشىمىز كېرەك. بىز ئەمەلىي ھەم كونكرېت خىزمەت جەريانىدا يۈكسەك، ئۇلۇغۋار غايىمىزنى ئەمەلگە ئاشۇرۇشىمىز كېرەك››. مەركىزىي ئارخىپخانىسىدا، جۇڭگو كوممۇنىستىك پارتىيەسىنىڭ ئىچكى ژۇرنىلى ‹‹كوممۇنىستلار›› ژۇرنىلىنىڭ 1940 – يىلى 7 – سانىغا بېسىلغان جاڭ ۋېنتيەننىڭ ‹‹ئاددىي – ساددا ھەم ئەمەلىي خىزمەت ئىستىلىنى تەشەببۇس قىلايلى›› سەرلەۋھىلىك ماقالىسىنى بۈگۈنكى كۈندە ئوقۇساق ھېلىھەم كىشىنى چوڭقۇر ئويغا سالىدۇ.
</S>
<S ID=32600>
   جاڭ ۋېنتيەن ماقالىسىدە مۇنداق دېگەن: ‹‹ئاددىي – ساددا دېگىنىمىز نېمە بولسا شۇنى دېيىش، سەمىمىي بولۇش، دۇرۇس بولۇش دېگەنلىكتۇر. ئىنقىلاب ئېغىر خەتەرگە يولۇققان ئەھۋالدا، بىز بۇ خىل خەتەرنى ئېتىراپ قىلىشىمىز كېرەك. ئىنقىلاب ۋەزىيىتى بولمىسا، ئىنقىلاب ۋەزىيىتى يوقلۇقىنى ئېتىراپ قىلىشىمىز كېرەك. ئىنقىلاب مەغلۇپ بولسا، ئىنقىلابنىڭ مەغلۇپ بولغانلىقىنى ئېتىراپ قىلىشىمىز كېرەك. ئىنقىلاب ۋەزىيىتىدە ياخشىلىنىش بولسا، شۇ ياخشىلىنىشنى ئېتىراپ قىلىشىمىز كېرەك. ئىشنىڭ ھەقىقىي ئەھۋالىنى يوشۇرۇپ، باشقىلارنى ياكى ئۆزىمىزنى ئالدىشىمىز ياكى تەسەللى بېرىشىمىزنىڭ قىلچە ئەھمىيىتى يوق. ئۇنداق بولمايدىكەن، سىياسىي لۇشيەنىمىز ۋە تاكتىكىمىز ئەمەلىي ئاساسقا ئىگە بولماي قالىدۇ – دە، خاتالىق سادىر قىلىپ، مەغلۇبىيەتكە ئۇچرايمىز››.
</S>
<S ID=32601>
   جاڭ ۋېنتيەننىڭ ئىنقىلابىي ھاياتىغا نەزەر سالىدىغان بولساق، كىشىلەر بىر كومپارتىيە ئەزاسىنىڭ ‹‹كۆز ئالدىدىكى ئەھۋالغا سەمىمىي پوزىتسىيە تۇتۇش›› ئارقىلىق ئۆزىگە قانداق قاتتىق تەلەپ قويغانلىقىنى كۆرۈۋالالايدۇ.
</S>
<S ID=32602>
   جاڭ ۋېنتيەن 1900 – يىلى 8 – ئايدا جياڭسۇ ئۆلكىسىنىڭ نەنخۈي ناھىيەسىدىكى بىر دېھقان ئائىلىسىدە تۇغۇلغان. ئۇ 1919 – يىلى ‹‹4 – ماي›› ھەرىكىتىگە قاتناشقان، 1920 – يىلى 7 – ئايدا ياپونىيەگە ئوقۇشقا بارغان؛ 1922 – يىلى 8 – ئايدا ئامېرىكىغا بېرىپ بىر تەرەپتىن ئىشلەپ، بىر تەرەپتىن تىرىشىپ ئوقۇغان. چەت ئەلدە ئوقۇش كەچۈرمىشى ۋە غەرب كاپىتالىزم جەمئىيىتىنى كۆزىتىش جاڭ ۋېنتيەننىڭ نەزەر دائىرىسىنى تېخىمۇ كېڭەيتكەن، شۇنداقلا ئۇنىڭ پەقەت سوتسيالىزملا جۇڭگونى قۇتقۇزالايدىكەن دېگەن ئىشەنچىسىنى تېخىمۇ كۈچەيتكەن.
</S>
<S ID=32603>
   جاڭ ۋېنتيەن 1925 – يىلى 6 – ئايدا جۇڭگو كوممۇنىستىك پارتىيەسىگە ئەزا بولغان، شۇ يىلى پارتىيەمىز ئۇنى سوۋېت ئىتتىپاقىغا ئۆگىنىشكە ئەۋەتكەن، ئۇ ئىلگىرى – كېيىن بولۇپ موسكۋا جۇڭشەن ئۇنىۋېرسىتېتى، قىزىل پىروفېسسورلار ئىنستىتۇتىدا بىلىم ئاشۇرغان ھەم ئوقۇتقۇچىلىق قىلغان. 1930 – يىلى ۋەتەنگە قايتىپ كېلىپ، شاڭخەي جۇڭگو كوممۇنىستىك پارتىيەسى مەركىزىي كومىتېتى ئورگىنىدا خىزمەت قىلغان. 1933 – يىلى مەركىزىي كومىتېت ئىنقىلابىي بازىسىغا كىرگەن، ج ك پ 6 – نۆۋەتلىك مەركىزىي كومىتېتىنىڭ 5 – ئومۇمىي يىغىنىدا مەركىزىي كومىتېت سىياسىي بىيۇروسىنىڭ ئەزاسى، مەركىزىي كومىتېت شۇجىچۇسىنىڭ شۇجىسى بولۇپ سايلانغان.
</S>
<S ID=32604>
   1934 – يىلى 10 – ئايدا، مەركىزىي كومىتېت ئىنقىلابىي بازىسىنىڭ 5 – قېتىملىق ‹‹قورشاپ يوقىتىش››قا قارشى تۇرۇش ھەرىكىتىنىڭ مەغلۇپ بولۇشى ۋە مەركىزىي كومىتېت قىزىل ئارمىيەنىڭ ئۇزۇن سەپەرگە ئاتلىنىشى بىلەن، جاڭ ۋېنتيەن ‹‹سولچىل›› خاتالىقنىڭ پارتىيە ئىشلىرىغا ئېغىر زىيان يەتكۈزگەنلىكىنى، پەقەت ماۋ زېدۇڭ ۋەكىللىكىدىكى توغرا تەشەببۇسنىڭلا جۇڭگو ئىنقىلابىنى خەۋپ – خەتەردىن قۇتۇلدۇرالايدىغانلىقىنى تونۇپ يېتىپ، ‹‹سولچىل›› خاتالىقتىن قەتئىي ساقلانغان. ئەينى چاغدا، مەركىزىي كومىتېت سىياسىي بىيۇروسىنىڭ مۇھىم ئەزاسى بولۇش سۈپىتى بىلەن، ئۇ ‹‹سولچىل›› خاتا رەھبەرلىككە قارشى تۇرۇش قەتئىي پوزىتسىيەسىدە چىڭ تۇرۇپ ۋە ئاكتىپ ھەرىكەت قوللىنىپ، زۈنيى يىغىنىنىڭ ئېچىلىشىغا تۈرتكە بولۇشتا مۇھىم رول ئوينىغان. زۈنيى يىغىنىدا، جاڭ ۋېنتيەن ماۋ زېدۇڭنىڭ توغرا تەشەببۇسىنى قەتئىي قوللاپ، ‹‹سولچىل›› ھەربىي لۇشيەننى تەنقىد قىلىپ دوكلات بەرگەن. زۈنيى يىغىنىنى بەلگە قىلغان پارتىيە تارىخىدا ئۇلۇغ بۇرۇلۇش بولۇۋاتقان ئاچقۇچلۇق پەيتتە، ماۋ زېدۇڭ بىلەن جاڭ ۋېنتيەن باشقا يولداشلار بىلەن بىللە، پارتىيە ۋە قىزىل ئارمىيەنى قۇتقۇزۇپ، پارتىيەنىڭ ھەربىي لۇشيەنىنى تۈپتىن ئۆزگەرتىشنى ئەمەلگە ئاشۇرۇش ئۈچۈن مۇھىم تۆھپە قوشقان.
</S>
<S ID=32605>
   جاڭ ۋېنتيەن پۈتۈن پارتىيەنىڭ نەزەرىيە تەشۋىقاتى ۋە كادىرلارنى تەربىيەلەش ئىشىغا مەسئۇل بولغان، قوشۇمچە مەركىزىي كومىتېت تەشۋىقات بۆلۈمىنىڭ باشلىقى، كادىرلارنى تەربىيەلەش بۆلۈمىنىڭ باشلىقى، ‹‹ئازادلىق›› ھەپتىلىك ژۇرنىلىنىڭ باش مۇھەررىرى، ‹‹كوممۇنىستلار›› ژۇرنىلىنىڭ مۇھەررىرى ۋە ماركسىزم – لېنىنىزم ئىنستىتۇتىنىڭ باشلىقى، مەركىزىي كومىتېت تەتقىقات يۇرتىنىڭ باشلىقى قاتارلىق ۋەزىپىلەرنى ئۆتىگەن. بىر تۈركۈم نەزەرىيە ۋە تەشۋىقات ماقالىلىرىنى يېزىپ، ئومۇمىي خەلقنىڭ ياپون باسقۇنچىلىرىغا قارشى ئۇرۇشىغا تۈرتكە بولۇش، ياپون باسقۇنچىلىرىغا قارشى ئۇرۇش كادىرلىرىنى تۈركۈملەپ يېتىلدۈرۈش قاتارلىق جەھەتلەردە كۆرۈنەرلىك نەتىجىلەرنى قولغا كەلتۈرگەن.
</S>
<S ID=32606>
   1939 – يىلى 10 – ئايدا، ‹‹كوممۇنىستلار›› ژۇرنىلى نەشر قىلىنىشقا باشلىغان. ژۇرنال نەشر قىلىنغان تۇنجى سانىدىن باشلاپ، جاڭ ۋېنتيەن ‹‹كوممۇنىستلار›› ژۇرنىلىدا ئىلگىرى – كېيىن بولۇپ ئالتە پارچە ماقالە ئېلان قىلىپ، پارتىيە قۇرۇلۇشىنى شەرھلىگەن. ‹‹ئاددىي – ساددا ھەم ئەمەلىي خىزمەت ئىستىلىنى تەشەببۇس قىلايلى›› دەل شۇ ماقالىلەرنىڭ بىرى. بۇ ماقالىلەردە جۇڭگو ئىنقىلابىنىڭ ئەمەلىيىتى چىقىش قىلىنىپ، پارتىيەنىڭ تەشكىلىي قۇرۇلۇشى، ئىدىيە قۇرۇلۇشى ۋە ئىستىل قۇرۇلۇشىدىكى ئاساسىي مەسىلىلەر چوڭقۇر مۇھاكىمە قىلىنغان.
</S>
<S ID=32607>
   جاڭ ۋېنتيەن ‹‹ئاددىي – ساددا ھەم ئەمەلىي خىزمەت ئىستىلىنى تەشەببۇس قىلايلى›› ناملىق ئەسىرىدە: ‹‹ئەمەلىي دېگەن نېمە؟ ئەمەلىي دېگىنىمىز خىزمەتلىرىمىزنى ئەمەلىيەتكە ماسلاشتۇرۇش دېگەنلىك... پەقەت سەمىمىي تونۇش ۋە كونكرېت ئەھۋالغا بولغان چۈشىنىشنى ئاساس قىلغاندىلا، ئاندىن ئەمەلىي خىزمەت پىلانى ۋە خىزمەت ۋەزىپىسىنى ئوتتۇرىغا قويۇشقا ھەم ئوتتۇرىغا قويۇلغان پىلان، ۋەزىپىنى تاماملاش ۋە ئىزچىللاشتۇرۇشقا بولىدۇ››، دەپ يازغان.
</S>
<S ID=32608>
   ئۇ شۇنداق دېگەن ھەم شۇنداق قىلغان. يەنئەندە ئىستىل تۈزەش ھەرىكىتى باشلانغاندىن كېيىن، جاڭ ۋېنتيەن ئەمەلىي ھەرىكىتى ئارقىلىق پارتىيە مەركىزىي كومىتېتىنىڭ چاقىرىقىغا پائال ئاۋاز قوشۇپ، 1942 – يىلى 1 – ئايدىن 1943 – يىلى 3 – ئايغىچە شىمالىي شەنشى ۋە سەنشىنىڭ غەربىي شىمالىدا تەكشۈرۈپ تەتقىق قىلغان. جاڭ ۋېنتيەن ئاساسىي قاتلام ۋە ئامما ئارىسىغا چوڭقۇر چۆكۈپ، جۇڭگو يېزىلىرىنىڭ ئىقتىسادىي ئەمەلىيىتىنى چوڭقۇر تەتقىق قىلىپ، يېزا ئىشلەپچىقىرىش كۈچلىرى ۋە ئىشلەپچىقىرىش مۇناسىۋىتىنىڭ ھازىرقى ئەھۋالى ۋە يۈزلىنىشى توغرىسىدا بىر قەدەر سىستېمىلىق بىلىمگە ئىگە بولۇپ، ئەينى ۋاقىتتىكى يېزىلارغا قارىتىلغان سىياسەتنىڭ ئىجرا قىلىنىش ئەھۋالى ۋە ئۇنى تەڭشەش چارىسى توغرىسىدا ئۆزىنىڭ كۆز قارىشىنى ئوتتۇرىغا قويغان. ئۇ، تەكشۈرۈشنى ئاخىرلاشتۇرغاندىن كېيىن ‹‹تەكشۈرۈش خاتىرىسى›› دېگەن نامدا خۇلاسە يازغان، دوكلاتتا جاڭ ۋېنتيەننىڭ ئىدىيەۋى تەرەققىيات جەريانىدىكى يەنە بىر قېتىملىق يۈكسىلىشى ئەكس ئەتتۈرۈلگەن. ئۇ: ‹‹ئەمەلىيەتكە يۈزلىنىش ۋە ئامما بىلەن ئالاقە باغلاش كومپارتىيە ئەزاسىنىڭ ئۆمۈرلۈك ئىشى، شۇڭا سەمىمىيلىك بىلەن ئەمەلىيەتكە يۈزلىنىش ۋە ئامما بىلەن ئالاقە باغلاش يۆنىلىشىگە قاراپ ئۇزاق مۇددەت تىرىشىشى كېرەك››، دېگەن.
</S>
<S ID=32609>
   ياپون باسقۇنچىلىرىغا قارشى ئۇرۇش غەلىبە قىلغاندىن كېيىن، جاڭ ۋېنتيەن شەرقىي شىمالغا بېرىپ يەرلىكتە خىزمەت قىلغان، 1948 – يىلى 9 – ئايدا، ج ك پ مەركىزىي كومىتېت شەرقىي شىمال بىيۇروسى ئۈچۈن ‹‹شەرقىي شىمالنىڭ ئىقتىسادىي قۇرۇلمىسى ۋە ئىقتىسادىي قۇرۇلۇش ئاساسىي فاڭجېنى توغرىسىدا پىروگرامما›› تەييارلاپ بەرگەن، بۇ پىروگرامما يېڭى جۇڭگو ئىقتىسادىغا نىسبەتەن مۇھىم نەزەرىيەۋى ئەھمىيەتكە ئىگە. 1950 – يىلىدىن كېيىن، جاڭ ۋېنتيەن دىپلوماتىيە سېپىگە يۆتكەلگەن. ئۇ ئىلگىرى – كېيىن بولۇپ، جۇڭگونىڭ سوۋېت ئىتتىپاقىدا تۇرۇشلۇق باش ئەلچىسى ۋە دىپلوماتىيە مىنىستىرلىقىنىڭ دائىمىي مۇئاۋىن مىنىستىرىلىق ۋەزىپىسىنى ئۆتەپ، ئەينى ۋاقىتتىكى دۆلىتىمىزنىڭ بىر قاتار زور دىپلوماتىيە پائالىيەتلىرىگە قاتنىشىپ، يېڭى جۇڭگونىڭ دىپلوماتىيە ئىشلىرى ئۈچۈن مۇھىم تۆھپە قوشقان.
</S>
<S ID=32610>
   لۇشيەن يىغىنىدا، جاڭ ۋېنتيەن پارتىيە ۋە خەلققە يۈكسەك مەسئۇل بولۇش پوزىتسىيەسى بىلەن، ئەينى ۋاقىتتىكى خىزمەتلەردە كۆرۈلگەن ‹‹سولچىل›› خاتالىقنى تەنقىد قىلىپ، ھەقىقەتنى ئەمەلىيەتتىن ئىزدەشتە چىڭ تۇرۇپ، سۇبيېكتىپچىللىقنى يېڭىپ، پارتىيە ئىچىدە دېموكراتىيەنى جارى قىلدۇرۇشنىڭ مۇھىملىقىنى تەكىتلىگەن. شۇ سەۋەبتىن ئۇ ئادىل بولمىغان مۇئامىلىگە ئۇچرىغان. لېكىن، جاڭ ۋېنتيەن ئۆزىگە باشتىن – ئاخىر كومپارتىيە ئەزاسىنىڭ ئۆلچىمى بويىچە قاتتىق تەلەپ قويۇپ، سوتسىيالىزم قۇرۇلۇشى نەزەرىيەسى ۋە ئەمەلىيىتىنى تەتقىق قىلىشقا داۋاملىق كۈچ سەرپ قىلىپ، نۇرغۇن قول يازما ۋە خاتىرىلەرنى يېزىپ قالدۇرغان. ‹‹مەدەنىيەت زور ئىنقىلابى››دا، جاڭ ۋېنتيەن ئېغىر ئازاب تارتقان بولسىمۇ، يەنىلا پىرىنسىپتا چىڭ تۇرۇپ، بىر كومپارتىيە ئەزاسىنىڭ قەتئىي ئىرادىسى ۋە ئىنقىلابىي روھىنى نامايان قىلغان.
</S>
<S ID=32611>
   1976 – يىل 7 – ئاينىڭ 1 – كۈنى، جاڭ ۋېنتيەن كېسەل سەۋەبىدىن جىياڭسۇ ۋۇشىدا ۋاپات بولغان، ئۇ ھەقىقەتتە چىڭ تۇرغان، شانلىق ۋە شەخسىيەتسىز ئۆتكەن ھاياتىنى ئاخىرلاشتۇرغان. دېڭ شياۋپىڭ جاڭ ۋېنتيەندىن ئۆگىنىشكە چاقىرىق قىلىپ: ‹‹ئۇنىڭ ھەقىقەتكە بويسۇنىدىغان، خاتالىقىنى سەمىمىيلىك بىلەن تۈزىتىدىغان، ئۆز – ئۆزىنى تەنقىد قىلىشقا جۈرئەت قىلىدىغان، تارىخىي تەجرىبىنى قوبۇل قىلىشقا ماھىر ئالىيجاناب خىسلىتىدىن ئۆگىنىشىمىز؛ ئۇنىڭ دۇرۇس ئىستىلى، ئومۇمىيلىقنى كۆزلەيدىغان، پارتىيەنىڭ مەنپەئىتىنى مۇھىم ئورۇندا قويىدىغان، كەمتەر، شەخسىي پايدا – زىيان بىلەن ھېسابلاشمايدىغان كۈچلۈك پارتىيەۋىلىكىدىن ئۆگىنىشىمىز؛ ئۇنىڭ سەمىمىي، ئېھتىياتچان، جاپاغا چىدايدىغان، ئاددىي – ساددا، چىقىشقاق، ئىشلارنى دېموكراتىك ئۇسۇلدا بىر تەرەپ قىلىدىغان، كادىرلارنى ئىتتىپاقلاشتۇرۇشقا ماھىر بولۇشتىن ئىبارەت ئېسىل ئىستىلىنى ئۆگىنىشىمىز؛ ئۇنىڭ ئۆمۈرۋايەت ئۆگىنىش، ئۈزلۈكسىز بىلىم ئېلىش، تەكشۈرۈپ تەتقىق قىلىشقا ئەھمىيەت بېرىش ۋە ھەقىقەتنى ئەمەلىيەتتىن ئىزدەشتە چىڭ تۇرۇشتىن ئىبارەت ئىلمىي پوزىتسىيەسىدىن ئۆگىنىشىمىز؛ ئۇنىڭ كۆڭلى – كۆكسى كەڭ، ئوچۇق – يورۇق، مۇھەببەت – نەپرىتى ئېنىق، كۈرەش قىلىشقا جۈرئەت قىلىدىغان ئىنقىلابىي روھىدىن ئۆگىنىشىمىز كېرەك››، دېگەن.
</S>
<S ID=32612>
   پارتىيەمىز ئاددىي – ساددا بولۇش ۋە ئەمەلىي بولۇش جەريانىدا كۈچىمىزنى، كۆتۈرەڭگۈ روھىمىزنى، سۇنماس ئىرادىمىزنى ۋە پارلاق كەلگۈسىمىزنى نامايان قىلىشى كېرەك. مانا بۇ پىرولېتارىيات پارتىيەمىزنىڭ ئەسلىي ماھىيىتى. جاڭ ۋېنتيەن ئىنقىلابىي ئەجداد بولۇش سۈپىتى بىلەن بىزگە قالدۇرغان تەلىم – تەربىيەسى پارتىيەلىك كادىرلارنى ئېسىل ئىستىلنى مەڭگۈ ساقلاپ، ئەمەلىيەتكە چوڭقۇر چۆكۈپ تەكشۈرۈپ تەتقىق قىلىپ، ئامما بىلەن زىچ ئالاقە باغلاپ، ئاڭلىقلىق بىلەن خەلقنىڭ ياخشى چاكىرى بولۇشقا باشتىن-ئاخىر ئىلھاملاندۇرۇپ كەلمەكتە.
</S>
<S ID=32613>
شىنخۇا ئاگېنتلىقى
</S>
</TEXT>
/BODY
/DOC