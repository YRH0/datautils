<DOC>
<DOCID>TIANSHAN.491235</DOCID>
<HEADER>
<CLASS>شىنجاڭ</CLASS>
<DATE>2016-01-21 12:32:23</DATE>
</HEADER>
<BODY>
<HEADLINE>
<S ID=4485>
ئاپتونوم رايونىمىزدىكى ھەر مىللەت ئامما مەملىكەتلىك 13 - نۆۋەتلىك قىشلىق تەنھەرىكەت مۇسابىقىسىگە سوۋغا تەقدىم قىلدى
</S>
</HEADLINE>
<TEXT>
<S ID=4486>
  جاڭ يەنلى خەۋەر قىلىدۇ: ئاپتونوم رايونىمىزدىكى ھەر مىللەت ئامما ۋەكىللىرىنىڭ مەملىكەتلىك 13 - نۆۋەتلىك قىشلىق تەنھەرىكەت مۇسابىقىسىگە ئاساسىي تېمىلىق ئىجادىيەتلىرىنى سوۋغا قىلىش پائالىيىتى 18 - يانۋار چۈشتىن كېيىن شىنجاڭ «ئالىي» مېھمانخانىسىدا ئۆتكۈزۈلدى.
</S>
<S ID=4487>
تەڭرىتاغنىڭ جەنۇبى ۋە شىمالىدىن كەلگەن ئامما ۋەكىللىرى ئۆزلىرى ياسىغان قول ھۈنەر بۇيۇملىرىنى مەملىكەتلىك 13 - نۆۋەتلىك قىشلىق تەنھەرىكەت مۇسابىقىسىگە تەقدىم قىلىپ، مەملىكەتلىك بۇ كاتتا تەنھەرىكەت مۇسابىقىسىگە مەدەت بەردى ھەم مۇسابىقىنىڭ مۇۋەپپەقىيەتلىك ئۆتكۈزۈلۈشىگە تىلەكداشلىق بىلدۈردى.
</S>
<S ID=4488>
　　شىنجاڭ «ئالىي» مېھمانخانىسىنىڭ چوڭ زالىغا ئاپ−تونوم رايونىمىزدىكى ھۈنەر - سەنئەت ماھىرلىرى ياسىغان شىنجاڭنىڭ ئالاھىدىلىكىگە ئىگە تۈرلۈك قول ھۈنەر بۇيۇملىرىدىن قەغەز قىيما، كەشتە، دېھقانلار رەسىمى، گۈرۈچ، قاپاق، تاش، قۇم قاتما رەسىملەر، كۇچا نېنى قاتارلىق ئىجادىيەت بۇيۇملىرى تىزىلدى.
</S>
<S ID=4489>
　　ئۈرۈمچى ناھىيەسىنىڭ سارداۋان يېزىسى دۇڭنەنگۇ كەنتى «قۇرالەي» قول ھۈنەر بۇيۇملىرى دېھقانلار ھەمكارلىق كوپىراتىپىنىڭ مەسئۇلى قانات ئۇلۇغقان ئۇزۇنلۇقى 13 مېتىر كېلىدىغان «گۈزەل شىنجاڭدا جەم بولۇپ، قىشلىق تەنھەرىكەت مۇسابىقىسىدىن تەڭ بەھرىلىنەيلى» دېگەن خەت چۈشۈرۈلگەن ئاسما گىلەمنى مەملىكەتلىك 13 - نۆۋەتلىك قىشلىق تەنھەرىكەت مۇسابىقىسى تەشكىلىي ھەيئىتىگە سوۋغا قىلدى.
</S>
<S ID=4490>
بۇ ئاسما گىلەمنى 13 كەشتىچى ئايال بىر ئايدا تاماملىغان، ئاسما گىلەمدە 13 قار لەيلىسى بولۇپ، ئۇ ئۈمىدكە ھەم شىنجاڭدىكى ھەر مىللەت خەلقىنىڭ ئاپتونوم رايونلۇق پارتكوم، خەلق ھۆكۈمىتىنىڭ رەھبەرلىكىدە «گۈزەل شىنجاڭ قۇرۇش، ۋەتەن ئارزۇسىنى تەڭ ئەمەلگە ئاشۇرۇش» نىشانى ئۈچۈن تىرىشىپ كۈرەش قىلىشىغا سىمۋول قىلىنغان.
</S>
<S ID=4491>
قانات ئۇلۇغقان: بىز ساھىبخان بولۇش سۈپىتىمىز بىلەن ئەڭ ئېسىل نەرسىلەرنى مەملىكەتلىك 13 - نۆۋەتلىك قىشلىق تەنھەرىكەت مۇسابىقىسىگە تەقدىم قىلىپ، پۈتۈن مەملىكەت خەلقىگە ۋەتەننى، شىنجاڭنى سۆيۈشتەك شىنجاڭ روھىنى نامايان قىلىشىمىز كېرەك، دېدى.
</S>
<S ID=4492>
　　 قۇمۇل شەھىرى ئاھالىسى رىسالەت داۋۇتمۇ «شىنجاڭ سىزنى قارشى ئالىدۇ» دېگەن سۆزلەر كەشتىلەنگەن كەشتىنى سوۋغا قىلدى، ئۇ بۇ كەشتىنى 20 نەچچە كۈندە كۆڭۈل قويۇپ كەشتىلىگەن.
</S>
<S ID=4493>
ئۇ: بۇ، بىز شىنجاڭدىكى ھەر مىللەت خەلقىنىڭ مەملىكەتلىك 13 - نۆۋەتلىك قىشلىق تەنھەرىكەت مۇسابىقىسىنىڭ غەلىبىلىك ئۆتكۈزۈلۈشىگە بولغان تىلىكىمىز، دېدى.
</S>
<S ID=4494>
　　كورلا شەھىرىدىكى قەغەز قىيما سەنئەتكارى ياڭ ئەيفېڭ ئون كۈندە ئۇزۇنلۇقى بىر مېتىر، كەڭلىكى 0.8 مېتىرلىق «شادلىققا تولغان مەملىكەتلىك 13 - نۆۋەتلىك قىشلىق تەنھەرىكەت مۇسابىقىسى» دېگەن قەغەز قىيما ئەسىرىنى تاماملىدى.
</S>
<S ID=4495>
ياڭ ئەيفېڭ: مەن مەملىكەتلىك 13 - نۆۋەتلىك قىشلىق تەنھەرىكەت مۇسابىقىسى ئۈچۈن ئۆزۈمنىڭ ئازراق كۆڭلۈمنى ئىپادىلىدىم، دېدى.
</S>
<S ID=4496>
   ئۈرۈمچى «لۇڭجىيىڭ» ئومۇمىي خەلق چېنىقىش، چاقلىق كانكىدا تېيىلىش مەشىق بازىسىدىكى تىرېنېر تيەن شياۋلۇڭ ئاپتونوم رايوندىكى 10 مىڭدىن ئارتۇق ھەر مىللەت ئۆسمۈر ئىمزا قويغان لوزۇنكىنى مەملىكەتلىك 13 - نۆۋەتلىك قىشلىق تەنھەرىكەت مۇسابىقىسىنىڭ تەشكىلىي ھەيئىتىگە سوۋغا قىلدى.
</S>
<S ID=4497>
　　مەملىكەتلىك 13 - نۆۋەتلىك قىشلىق تەنھەرىكەت مۇسابىقىسى تەشكىلىي ھەيئىتىنىڭ مۇئاۋىن مۇدىرى، ئاپتونوم رايونلۇق پارتكوم دائىمىي كومىتېتىنىڭ ئەزاسى، تەشۋىقات بۆلۈمىنىڭ باشلىقى لى شۆجۈن مۇنداق دېدى: ئاپتونوم رايونلۇق پارتكوم ئاپتونوم رايوندىكى ھەممە كىشىنىڭ ئورتاق كۈچ چىقىرىپ، مەملىكەتلىك 13 - نۆۋەتلىك قىشلىق تەنھەرىكەت مۇسابىقىسىنى ياخشى ئۆتكۈزۈشنى ئوتتۇرىغا قويدى، ھازىر جەمئىيەتتىكى ھەر ساھەدىكىلەرنىڭ مەملىكەتلىك 13 - نۆۋەتلىك قىشلىق تەنھەرىكەت مۇسابىقىسىنى قوللاش سالمىقى، ھەر مىللەت ئاممىنىڭ قاتنىشىش دەرىجىسى مۆلچەردىكىدىن يۇقىرى بولماقتا.
</S>
<S ID=4498>
بۇ، شىنجاڭلىقلارنىڭ قىزغىنلىقىنى، شىنجاڭلىقلارنىڭ ۋەتەننى سۆيۈش، شىنجاڭنى سۆيۈشتىكى روھىي قىياپىتىنى تولۇق نامايان قىلدى.
</S>
<S ID=4499>
　　مەملىكەتلىك 13 - نۆۋەتلىك قىشلىق تەنھەرىكەت مۇسابىقىسى تەشكىلىي ھەيئىتىنىڭ مۇئاۋىن مۇدىرى، ئاپتونوم رايوننىڭ مۇئاۋىن رەئىسى تيەن ۋېن قاتارلىقلار پائالىيەتكە قاتناشتى.
</S>
</TEXT>
/BODY
/DOC