<DOC>
<DOCID>TIANSHAN.549266</DOCID>
<HEADER>
<CLASS>ئۈرۈمچى</CLASS>
<DATE>2016-09-11 14:30:28</DATE>
</HEADER>
<BODY>
<HEADLINE>
<S ID=48408>
قۇربان ھېيتنىڭ كۆرىكى __ قوي
</S>
</HEADLINE>
<TEXT>
<S ID=48409>
ئەكبەر ئىسمايىل
</S>
<S ID=48410>
    قۇربان ھېيتنىڭ كۆرىكى قوي. قۇربان ھېيت كېلىش ئالدىدا ھەممە يەردە مال سودىسى ئالاھىدە قىزىپ كېتىدۇ، بۇ يىلمۇ قۇربان ھېيت ئالدىدىكى چارۋا مال سودىسى بالدۇرلا باشلاندى.
</S>
<S ID=48411>
    مانا، بۇ قوچقارنى كۆردىلە، 1500 يۈەنگە بېرىمەن، دېدى ئەلى ھاجى بىر قوچقارنى مۈڭگۈزىدىن تۇتۇۋېلىپ.
</S>
<S ID=48412>
    1500 يۈەن سەل ئۆرە بولۇپ كەتتى، كونا چۆپقەت بولغاندىكىن 1200 يۈەنگە بېرىڭ، دېدى ئىسمائىل تۇردى قوچقارنى كۆتۈرۈپ دەڭسەپ بېقىپ.
</S>
<S ID=48413>
    بىر مەھەل باھا تالىشىشتىن كېيىن، سودا 1300 يۈەنگە پۈتتى. ئەلى ھاجى قەغەزگە ئىسمائىل تۇردىنىڭ ئىسمىنى، قوينىڭ باھاسىنى يېزىپ، پىلاستىر بىلەن قوينىڭ ئالدى پۇتىغا چاپلاپ قويدى.
</S>
<S ID=48414>
    ئەلى ھاجىنىڭ ئۈرۈمچى شەھىرى بەيگە مەيدانى ئەتراپىدىكى مەھەللىلەردە قاسساپلىق قىلىۋاتقىنىغا ئۇزاق يىل بولغانىدى.
</S>
<S ID=48415>
ئۇ ھەر يىلى قۇربان ھېيتنىڭ ئالدىدا قوي ئەكىلىپ، مۇشۇ ئەتراپتا ساتاتتى.
</S>
<S ID=48416>
ئۇ يېقىندا ئالتاي، تارباغاتاي قاتارلىق جايلاردىن 80 قوي سېتىۋېلىپ، بەيگە مەيدانىدىكى قوتىنىغا سولىدى، قۇربان ھېيتنىڭ يېقىنلىشىشىغا ئەگىشىپ، سودا بارا – بارا قىزىدى.
</S>
<S ID=48417>
ئۇ قويلىرىنى ھارپا كۈنى قۇربان ھېيت مەزگىلىدە ئۈرۈمچى شەھىرىنىڭ چوڭ كۆل يولى بۆلىكىدە ۋاقىتلىق تەسىس قىلىنغان چارۋا مال بازىرىغا ئاپاردى.
</S>
<S ID=48418>
    سىم تور ئارقىلىق چوڭ يول بىلەن ئايرىلىپ تۇرغان چارۋا مال بازىرىدا چوڭ – كىچىك 100 دىن كۆپرەك قوتان بار ئىدى.
</S>
<S ID=48419>
قادىر ئابدۇرېھىم ئۆزىگە بۆلۈپ بېرىلگەن 100 كىۋادرات مېتىرچە كېلىدىغان قوتان ئورنىنى تۈزلەش بىلەن ئالدىراش ئۆتتى.
</S>
<S ID=48420>
    قويدىن 100نى بۈگۈن كەچكىچە مۇشۇ قوتانغا ئەكىرىپ بولىمىز، شۇڭا يەرنى تۈزلەپ، ئەتراپنى سىم تور بىلەن قاشالىۋەتمىسەك بولمايدۇ، دېدى قادىر ئابدۇرېھىم.
</S>
<S ID=48421>
    9 – ئاينىڭ 10 – كۈنى سەھەردە مال بازىرى باشقىچە ئاۋاتلىشىپ كەتتى.
</S>
<S ID=48422>
سەھەردىلا قوي سېتىۋالغىلى كەلگەنلەر كۆپەيدى.
</S>
<S ID=48423>
بەزى قوي سودىگەرلىرى بىر قېتىمدا 500، 600 قوي ئەكەلگەنىدى.
</S>
<S ID=48424>
    رازاق جۈمە ئىككى كۈندىن بۇيان ئۈرۈمچى بەيگە مەيدانى قاتارلىق جايلاردىكى قويلارنى كۆرگەندىن كېيىن، بۈگۈن مۇشۇ بازارغا كەلدى.
</S>
<S ID=48425>
ئۇ بازارنى بىرەر قۇر ئارىلاپ كۆرۈپ، كۆڭلىگە ياققان قوينى تۇتتى.
</S>
<S ID=48426>
سودىگەر قويغا 2500 يۈەن باھا قويدى.
</S>
<S ID=48427>
ئۇنىڭ ئېيتىشىچە، ئۇ قوتاندىكى ئالتە قوينى ئىككى ئايدىن بۇيان ئايرىم باققان ئىكەن، شۇڭا بۇ ئالتە قوينىڭ باھاسى سەل ئۆرىمىش.
</S>
<S ID=48428>
رازاق جۈمە ئۇنىڭ بىلەن بىر ئاز باھا تالىشىپ، قوينى 2300 يۈەنگە كېلىشتى ۋە ھېيت كۈنى قوينى ئەكىتىدىغان بولۇپ، زاكالەت بەردى.
</S>
<S ID=48429>
    بۇ يىل تىرىك قوينىڭ باھاسى ئالدىنقى يىللاردىكىدىن ئەرزان بولدى، سودىگەرلەر خېرىدارنىڭ تەلىپى بويىچە تىرىك قوينى جىڭلاپمۇ سېتىۋاتاتتى.
</S>
<S ID=48430>
قاسساپ تۇردى توختىنىڭ ئېيتىشىچە، ھېيت مەزگىلىدە ئىككى ياشلىق قوينىڭ باھاسى بىر قەدەر ئۆرە بولىدىكەن، تىرىك قوينىڭ ھەر كىلوگىرامى ئەڭ يۇقىرى بولغاندا 25 يۈەندىن سېتىلىپتۇ.
</S>
<S ID=48431>
    چوڭ كۆل شەرقىي مەھەللە ئاھالە كومىتېتىنىڭ مۇدىرى دىڭ شىڭخۇي بىلەن مەھەللە ئاھالە كومىتېتىدىكى كادىرلار نەچچە كۈندىن بۇيان مۇشۇ بازاردا ئىشلەۋېتىپتۇ.
</S>
<S ID=48432>
ئۇلار ئۈرۈمچى شەھەرلىك چارۋىچىلىق ئىدارىسى، س س م ب ئىدارىسى قاتارلىق ئورۇنلاردىن كەلگەن كادىرلارغا ماسلىشىپ، قوتان ئورنىنى بۆلۈش، تەرتىپ ساقلاشتەك خىزمەتلەرگە مەسئۇل بولغانىكەن.
</S>
<S ID=48433>
    ئۈرۈمچى شەھەرلىك تەرەققىيات ۋە ئىسلاھات كومىتېتى 9 – ئاينىڭ7 – كۈنى چۈشتىن كېيىن يول بويىدىكى سىم تورنى ئورنىتىشنى باشلىدى، بىزمۇ شۇ كۈندىن بۇيان مۇشۇ جايدا ئىشلەۋاتىمىز، دېدى دىڭ شىڭخۇي خىزمەتلەرنى تونۇشتۇرۇپ، قوتان ئورنىنى ھەقسىز تەمىنلىدۇق.
</S>
<S ID=48434>
سودىگەرلەر تىزىمغا ئالدۇرغاندىن كېيىن، ئەكەلگەن قويىغا قاراپ قوتاننىڭ چوڭ – كىچىكلىكىنى بېكىتتۇق.
</S>
<S ID=48435>
ھازىرقى ئەھۋالدىن قارىغاندا، مۇشۇ نەچچە كۈندە بۇ بازارغا 30 مىڭدىن ئوشۇق قوي كىرىشى مۇمكىن.
</S>
</TEXT>
/BODY
/DOC