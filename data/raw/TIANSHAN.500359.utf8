<DOC>
<DOCID>TIANSHAN.500359</DOCID>
<HEADER>
<CLASS>ئۈرۈمچى</CLASS>
<DATE>2016-02-22 16:40:58</DATE>
</HEADER>
<BODY>
<HEADLINE>
<S ID=14004>
‹‹ئىشەنچلىك ئۈرۈمچى›› قۇرۇلۇشى شەھەر ئاھالىلىرىنىڭ بەختلىك تۇرمۇشىنى كاپالەتكە ئىگە قىلغۇسى
</S>
</HEADLINE>
<TEXT>
<S ID=14005>
  خالىدە ئوبۇل
</S>
<S ID=14006>
   بۇ يىل ئۈرۈمچى شەھىرىدە ‹‹ۋەدىسىگە ئەمەل قىلمىغانلار قارا تىزىملىكى، قىزىل – قارا تىزىملىكى››نى ئېلان قىلىش تۈزۈمى ۋە بازاردىن چېكىنىش مېخانىزمى يولغا قويۇلدى.
</S>
<S ID=14007>
ئۈرۈمچى شەھەرلىك پارتكوم، خەلق ھۆكۈمىتى يېقىندا ‹‹ئۈرۈمچى شەھىرىنىڭ جەمئىيەتنىڭ ئىشەنچ سىستېمىسى قۇرۇلۇشىنى يولغا قويۇش لايىھەسى››نى تارقىتىپ، مەمۇرىي ئىشلار، سودا ئىشلىرىدىكى سەمىمىي جەمئىيەت قۇرۇلۇشى ۋە ئەدلىيە ئاممىۋى ئىشەنچ قۇرۇلۇشىنى تېزلىتىپ، ئىشەنچ تەشۋىقات – تەربىيەسى ۋە ئىشەنچ مەدەنىيەت قۇرۇلۇشىنى قانات يايدۇرۇشنى ئوتتۇرىغا قويدى ھەم بۇ ئۇچۇرنى ئۈرۈمچى شەھىرىدىكى ھەر مىللەت ئاممىنىڭ يان تېلېفونىغا يوللىدى.
</S>
<S ID=14008>
   ئۈرۈمچى شەھىرىدىكى ھەر مىللەت ئامما بۇ ئۇچۇرنى كۆرگەندىن كېيىن ناھايىتى خۇشال بولۇشتى، 18 – فېۋرال ئۇچۇرنى قوبۇل قىلغان شەھەر ئاھالىسى گۈلپىيە ئابلىز مۇنداق دېدى: جەمئىيەتنىڭ تەرەققىياتىنى سەمىمىيلىكتىن ئايرىپ قارىغىلى بولمايدۇ، مەيلى ئىدارە – ئورۇن ياكى شەخسلەر بولسۇن، چوقۇم سەمىمىيلىكنى ھەر ۋاقىت ئۆزىگە ھەمراھ قىلىشى كېرەك.
</S>
<S ID=14009>
   ھەممىمىزگە مەلۇم، لەۋزىدە تۇرۇش، سەمىمىي بولۇش گۈزەل ئەخلاق ھېسابلىنىدۇ.
</S>
<S ID=14010>
جەمئىيەتنىڭ ئۈزلۈكسىز تەرەققىي قىلىشىغا ئەگىشىپ، سەمىمىيەتسىزلىك قىلىش ھادىسىلىرىمۇ ئاستا – ئاستا باش كۆتۈرۈپ، سەمىمىيەتسىزلىك تۈپەيلىدىن جەمئىيىتىمىزدە ناچار خاھىشلار ئەۋج ئېلىۋاتىدۇ.
</S>
<S ID=14011>
جەمئىيەتتە سەمىمىيلىك ۋە ئۆز ئارا ئىشەنچ بولمىسا، ئىجتىمائىي كەيپىيات بۇزۇلۇپ، جەمئىيەت ئىناقلىقىغا بىۋاسىتە تەسىر يېتىدۇ.
</S>
<S ID=14012>
  يېقىنقى يىللاردىن بۇيان ئۈرۈمچى شەھەرلىك پارتكوم، خەلق ھۆكۈمىتى ‹‹سەمىمىي مەركىزىي شەھەر›› قۇرۇپ چىقىش ئۈچۈن، سەمىمىيلىك قۇرۇلۇشىنى ئۈزلۈكسىز كۈچەيتتى.
</S>
<S ID=14013>
   ئۈرۈمچى شەھەرلىك مەنىۋى مەدەنىيلىك قۇرۇلۇشىغا يېتەكچىلىك قىلىش كومىتېتى ئىشخانىسىنىڭ مۇدىرى ما جۇڭفۇ مۇنداق دېدى: بۇ ‹‹لايىھە›› ئۈرۈمچى شەھىرىنىڭ سەمىمىيلىك دەرىجىسىنىڭ تېخىمۇ ئۆسۈشىدە تۈرتكىلىك رول ئوينايدۇ، ئىدارە – ئورۇنلارنىڭ، شەخسلەرنىڭ ھاياتىي كۈچىنى ئۇرغۇتىدۇ، ھەممەيلەننىڭ ھەرىكەتكە كېلىپ، ‹‹ئىشەنچلىك ئۈرۈمچى›› قۇرۇلۇشىغا ئاكتىپ ئاۋاز قوشۇشىنى، سەمىمىي بولۇشنى بەختلىك تۇرمۇشىنىڭ كاپالىتى قىلىشىنى ئۈمىد قىلىمەن.
</S>
<S ID=14014>
   ‹‹ئىشەنچلىك ئۈرۈمچى›› قۇرۇلۇشى سىستېمىلىق قۇرۇلۇش. ئۈرۈمچى شەھىرىدىكى ئىدارە – ئورۇنلار ۋە شەخسلەر ‹‹لايىھە››نى ئۆرنەك قىلىپ، ئۆزىگە قاتتىق تەلەپ قويۇپ، سەمىمىي بولۇشقا، ئىشەنچ دەرىجىسىنى ئۆستۈرۈشكە كاپالەتلىك قىلىشى زۆرۈر.
</S>
<S ID=14015>
ئىشىنىمىزكى، ئۈرۈمچى شەھىرى ‹‹لايىھە››نى ئەمەلىيلەشتۈرۈش ئاساسدا مۇكاپاتلاش ۋە جازالاش چارىسىنى قوللىنىپ، پۈتكۈل جەمئىيەتنىڭ سەمىمىيلىك ئېڭىنى كۈچەيتىپ، ‹‹ئىشەنچلىك ئۈرۈمچى›› قۇرۇلۇشىنىڭ سەۋىيەسىنى ئومۇميۈزلۈك ئۆستۈرىدۇ.
</S>
</TEXT>
/BODY
/DOC