<DOC>
<DOCID>TIANSHAN.508726</DOCID>
<HEADER>
<CLASS>شىنجاڭ</CLASS>
<DATE>2016-03-12 11:40:26</DATE>
</HEADER>
<BODY>
<HEADLINE>
<S ID=19569>
قەدىمىي ئۆستەڭنىڭ يېڭى قىياپىتى
</S>
</HEADLINE>
<TEXT>
<S ID=19570>
    80 ياشلىق زەينىسا ئانا بۇ يىل قىشنى ئازادە، يورۇق، يېڭى ئۆيدە ئۆتكۈزۈپ ئالەمچە شادلىققا چۆمدى.
</S>
<S ID=19571>
تۈگەپ كەتكەن ئېرى يادىغا يەتسە ‹‹رەھمەتلىك دادىسىنىڭ ئۆمرى قىسقا كەلدى، ئائىلىمىزدىكى، يۇرتىمىزدىكى ئۆزگىرىشلەرنى كۆرەلمىدى.
</S>
<S ID=19572>
مەھەللىمىزگە سېلىنغان رەتلىك قاڭالتىرلىق داچىلارنى، ئاسفالت يوللارنى، كېچىنى كۈندۈزدەك يورۇتىدىغان يول چىراغلىرىنى كۆرەلىگەن بولسا، قانچە خۇشال بولۇپ كېتەر ئىدى›› دېگەنلەرنى كۆڭلىدىن ئۆتكۈزەتتى.
</S>
<S ID=19573>
    چاپچال ناھىيەسىنىڭ كان يېزىسى چاپچال مازار كەنتى ئىلى دەريا ساھىلىنىڭ شىمالىغا جايلاشقان، ئاپتونوم رايون دەرىجىلىك نامرات كەنت بولۇپ، ئۇزاق يىللاردىن بۇيان چاپچال ناھىيەسىنىڭ كۆمۈرىنى سىرتقا توشۇيدىغان شوپۇرلارنىڭ ئۆتىڭى بولۇپ كەلگەن.
</S>
<S ID=19574>
بۇ كەنتتە سۇ كەمچىل بولغاچقا، دېھقانلار تېرىقچىلىقتا يامغۇر سۈيىگە تايىناتتى، كۈزدە يەردىن دېھقانلارنىڭ قولىغا قالىدىغىنى ‹‹ئاتام ئېيتقان بايىقى›› ئىدى.
</S>
<S ID=19575>
    پارتىيەنىڭ يېزىلارغا قاراتقان ئەۋزەل سىياسەتلىرىنىڭ تۈرتكىسىدە، بۇ مەھەللىدىمۇ نۇرغۇن ئۆزگىرىشلەر بولدى.
</S>
<S ID=19576>
ئەمىن تاپقۇزۇپ خەلقنى بېيىتىش ئۆي قۇرۇلۇشى، چارۋىچىلارنى مۇقىم ئولتۇراقلاشتۇرۇپ چارۋىچىلىقنى گۈللەندۈرۈش قۇرۇلۇشىنىڭ تۈرتكىسىدە كەپىلىك ئۆيلەرنىڭ ئورنىغا رەت – رەت قاڭالتىرلىق داچىلار، توپىلىق يوللارنىڭ ئورنىغا ئاسفالت يوللار، ئۆستەڭ سۈيىنىڭ ئورنىغا تۇرۇبا سۈيى ئالماشتى.
</S>
<S ID=19577>
مەكتەپ، شىپاخانا، يەسلى قۇرۇلۇپ، كەنتتىكىلەر داۋالىنىشتىن، پەرزەنتلىرىنى ئوقۇتۇشتىن غەم قىلمايدىغان بولدى.
</S>
<S ID=19578>
    ئىلى ئوبلاستىنىڭ رەھبەرلىرى بۇلتۇر 2 – ئاينىڭ 9 – كۈنى چاپچال مازار كەنتىگە كېلىپ تەكشۈرۈپ تەتقىق قىلغاندا، كەنتنىڭ ئەمەلىي ئەھۋالىنى، دېھقانلارنىڭ تۇرمۇشىنى ئۆز كۆزى بىلەن كۆرگەندىن كېيىن، كەنت قىياپىتىنى يەنىمۇ يېڭىلاش، دېھقانلارنى تېزدىن نامراتلىقتىن قۇتۇلدۇرۇش، ئۈلگىلىك كەنت پارتىيە ياچېيكىسى بەرپا قىلىش يوليورۇقىنى ئوتتۇرىغا قويدى.
</S>
<S ID=19579>
بۇ يوليورۇقلار كەنت كادىرلىرىغا زور ئىلھام بولدى. چاپچال مازار كەنتى نامراتلىقتىن قۇتۇلدۇرۇشتىكى ئۆتكەلگە ھۇجۇم قىلىشنىڭ ئالدىنقى سېپى قىلىپ بېكىتىلگەن بۇ بىر يىلدا ھەر دەرىجىلىك پارتىيە، ھۆكۈمەت ئورۇنلىرىنىڭ 20 مىليون يۈەن يۆلەش مەبلىغىنى قولغا كەلتۈرۈپ، 7000 مېتىر ئۇزۇنلۇقتا تاش ئۆستەڭ ياسىدى، 6000 مو تېرىلغۇ يەردە تېمىتىپ سۇغىرىش تېخنىكىسىنى ئومۇملاشتۇرۇپ، سۇ قىس بولۇش مەسىلىسىنى ئۈنۈملۈك ھەل قىلدى.
</S>
<S ID=19580>
377 چوڭ – كىچىك كۆۋرۈك، توسما ياسىدى، 2500 مېتىر ئۇزۇنلۇقتىكى يولنى ئاسفالتلاشتۇردى.
</S>
<S ID=19581>
مەھەللىدىكى ئاسفالت يوللارنىڭ ئىككى يېقىنى كۆكەرتتى، 5000 مېتىر ئۇزۇنلۇقتا پىيادىلەر يولى ياسىدى، 641 يول چىرىغى ئورناتتى. 8300 كىۋادرات مېتىرلىق مەدەنىيەت مەيدانى قۇرۇپ، چېنىقىش ئەسلىھەلىرىنى سەپلىدى، 600 كىۋادرات مېتىرلىق مۇلازىمەت مەركىزى قۇردى.
</S>
<S ID=19582>
380 ئائىلىلىك يېڭى ئۆيگە كۆچۈپ كىردى.
</S>
<S ID=19583>
    بۇنىڭدىن باشقا بۇ كەنت بۇلتۇر نامراتلارنى يۆلەش تۈر مەبلىغىدىن 600 مىڭ يۈەن ھەل قىلىپ، 960 كىۋادرات مېتىرلىق زامانىۋى قوتان ياساپ، 120 ئائىلىلىككە تەقسىم قىلدى.
</S>
<S ID=19584>
100 ئائىلىگە 500 قوي، 20 ئائىلىگە 20 نەسىللىك كالا، 200 ئائىلىگە 6000 چۈجە ئېلىپ بېرىپ، ئۇلارنى باقمىچىلىق قىلىپ نامراتلىقتىن قۇتۇلۇشقا يېتەكلىدى.
</S>
<S ID=19585>
ئېشىنچا ئەمگەكچىدىن 450نى سىرتقا چىقىپ ئىشلەشكە تەشكىللىدى.
</S>
<S ID=19586>
يۇقىرىقىدەك تەدبىرلەرنىڭ جايىغا ئەمەلىيلىشىشى نەتىجىسىدە بۇلتۇر دېھقان – چارۋىچىلارنىڭ كىشى بېشى ئوتتۇرىچە كىرىمى 2014 – يىلىدىكىدىن 1280 يۈەن ئېشىپ، 9381 يۈەنگە يەتتى.
</S>
<S ID=19587>
    ئاتا – بوۋىسىدىن تارتىپ مۇشۇ كەنتتە ياشاپ كەلگەن 70 ياشلىق نىياز پالۋان مۇنداق دېدى: ھازىر پارتىيە نەپ يەتكۈزۈش سىياسەتلىرىنى يولغا قويۇپ، بىزگە كۆپ غەمخورلۇق قىلىۋاتىدۇ.
</S>
<S ID=19588>
يۇرتىمىزدىكى ئۆزگىرىشلەرنى كۆرگىنىمدە كۆزۈمگە ئىشەنمەي قالىمەن.
</S>
<S ID=19589>
كەنتىمىز شەھەردىن قېلىشقۇسىز، ئۆيلىرىمىز ئىسسىق ۋە ئازادە.
</S>
<S ID=19590>
ئۇزاق ئۆمۈر كۆرۈپ، بۇ بەختلىك كۈنلەردىن ئۇزاقراق بەھرىلەنسەمكەن دەيمەن.
</S>
<S ID=19591>
    كان يېزىلىق پارتكومنىڭ شۇجىسى جاڭ گۇاڭتاۋ مۇنداق دېدى: چاپچال مازار كەنتى ناھىيە بويىچە ‹‹بايراقدار ئۈلگىلىك كەنت››كە ئايلىنىپ، يېزىمىزنى نامراتلارنى يۆلەش خىزمىتىدە قىممەتلىك تەجرىبە بىلەن تەمىن ئەتتى.
</S>
<S ID=19592>
بۇ يىل تەجرىبىلەرنى كېڭەيتىپ، نامراتلىقتىن قۇتۇلدۇرۇش بويىچە ئۆتكەلگە ھۇجۇم قىلىمىز. 
</S>
</TEXT>
/BODY
/DOC