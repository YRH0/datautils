<DOC>
<DOCID>TIANSHAN.550434</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-09-20 10:45:01</DATE>
</HEADER>
<BODY>
<HEADLINE>
<S ID=49378>
نامراتلارنى دەل جايدا يۆلەش خىزمىتىگە تېگىشلىك ھەسسە قوشۇۋاتقان كومىتېت
</S>
</HEADLINE>
<TEXT>
<S ID=49379>
   ئىختىيارىي مۇخبىرىمىز مىجىت ئىبراھىم خەۋىرى: پىچان ناھىيەلىك سەھىيە-پىلانلىق تۇغۇت كومىتېتى بۇ يىل كىرگەندىن بۇيان، ناھىيەنىڭ نامراتلارنى دەل جايدا يۆلەش خىزمىتىگە تېگىشلىك ھەسسە قوشۇپ، يۇقىرى دەرىجىلىك ئورۇنلار ۋە ئاجىزلار توپلارنىڭ قىزغىن ئالقىشىغا ئېرىشتى.
</S>
<S ID=49380>
   بۇ كومىتېت بۇ يىلنىڭ بېشىدا نامراتلارنى دەل جايدا يۆلەش خىزمىتىگە رەھبەرلىك قىلىش گۇرۇپپىسى قۇرۇپ، لۈكچۈن بازىرىنىڭ ئۈچكۆۋرۈك، ئامانشا، دېھقانسۇ كەنتى ۋە دىغار يېزىسىنىڭ دىغار كەنتىگە بېرىپ، ئاساسىي قاتلامغا، ئامما ئارىسىغا چوڭقۇر چۆكۈپ، بۇ كەنتلەردىكى دېھقان-چارۋىچىلارنىڭ نامراتلىشىپ كېتىشىنىڭ سەۋەبىنى تېپىپ چىقتى ھەمدە ئىنچىكە، ئەتراپلىق يولغا قويۇش لايىھەسىنى تۈزدى.
</S>
<S ID=49381>
ناھىيەلىك سەھىيە-پىلانلىق تۇغۇت كومىتېتى لايىھەگە ئاساسەن ناھىيەلىك خەلق دوختۇرخانىسى، ئۇيغۇر تېبابەت دوختۇرخانىسى، ئانا-بالىلار ساقلىق ساقلاش پونكىتى قاتارلىق ئورۇنلاردىن تەجرىبىلىك مۇتەخەسسىس، دوختۇرلارنى تەشكىللەپ، ئىلگىرى-كېيىن بولۇپ، يۇقىرىقى كەنتلەردە 18 مەيدان/قېتىم ھەقسىز سالامەتلىك تەكشۈرۈش، دورا تارقىتىش پائالىيىتىنى قانات يايدۇرۇپ، 2000 ئادەم/قېتىم ئاممىنى ئەمەلىي نەپكە ئىگە قىلدى ھەمدە يېزا يېڭىچە ھەمكارلىشىپ داۋالىنىش سۇغۇرتىسىغا قاتنىشالمىغان 1683 نامرات دېھقان-چارۋىچىنى ھەمكارلىشىپ داۋالىنىشقا قاتناشتۇردى؛ ناھىيەلىك پىلانلىق تۇغۇت تېخنىكا مۇلازىمەت پونكىتىدىكى خادىملارنى تەشكىللەپ، تۇغۇت يېشىدىكى ئاياللارنى ھەقسىز تەكشۈرۈش، مەسلىھەت بېرىش پائالىيىتىنى 16 مەيدان/قېتىم ئۇيۇشتۇرۇپ، 1560 ئادەم /قېتىم خانىم-قىزنى نەپكە ئېرىشتۈردى؛ لۈكچۈن بازارلىق مەركىزىي دوختۇرخانىسى ئۈچكۆۋرۈك، ئامانشا كەنتىدىكى 824 نامرات ئائىلىگە ساغلاملىق ئارخىپى تۇرغۇزۇپ، ئۇلارنى قەرەللىك تەكشۈرۈشنى تۈزۈملەشتۈردى؛ لۈكچۈن، دىغار قاتارلىق يېزا-بازارلاردىكى ئاجىزلار توپلارنىڭ ئېغىر كېسەللەرنى 2-قېتىم داۋالىتىپ ئاتچوت قىلدۇرۇشتا قىينىلىپ قالغانلىقىدىن خەۋەر تاپقاندىن كېيىن، جۇڭگو ئۆمۈر سۇغۇرتا شىركىتى پىچان تارماق شىركىتىدىكىلەر بىلەن ئالاقىلىشىپ، ئۇلارنى سۇغۇرتىغا قاتناشتۇرۇپ، سۇغۇرتا شىركىتى ئارقىلىق 2-قېتىم ئاتچوت قىلىشنى يولغا قويۇپ، ئۇلارنىڭ كېسەللىك سەۋەبىدىن نامراتلىشىپ كېتىشنىڭ ئالدىنى ئالدى؛ بۇ كومىتېت يەنە لۈكچۈن بازىرىنىڭ ئۈچكۆۋرۈك، ئامانشا، دېھقانسۇ كەنتى ۋە دىغار يېزىسىنىڭ دىغار كەنتىگە 85 مىڭ يۈەن نەق پۇل، 164 تۇياق نامراتلارنى يۆلەش قويى ئىئانە قىلدى، ئىككى نامرات ئائىلىگە كىيىم تىكىش ماشىنىسى ۋە دوغاپ تەييارلاش ماشىنىسى ياردەم قىلدى.
</S>
</TEXT>
/BODY
/DOC