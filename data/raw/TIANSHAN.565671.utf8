<DOC>
<DOCID>TIANSHAN.565671</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-11-17 15:52:41</DATE>
</HEADER>
<BODY>
<HEADLINE>
<S ID=60221>
ئىناۋەت دوكلاتىنى چۈشىنەمسىز؟
</S>
</HEADLINE>
<TEXT>
<S ID=60222>
مۇھەممەد تۇراپ
</S>
<S ID=60223>
 شەخسلەرنىڭ ئىناۋەت دوكلاتى جۇڭگو خەلق بانكىسىنىڭ ھەر دەرىجىلىك بانكىلىرىدىكى ئىناۋەت گۇۋاھلىقى ئاپپاراتلىرى تەمىنلەيدىغان، شەخسلەرنىڭ بانكىلاردىن قەرز پۇل ئېلىش، قەرز پۇل قايتۇرۇش، ئىناۋەتلىك كارتا بېجىرىش، توختامغا ئەمەل قىلىش، قانۇن – ئىنتىزامغا رىئايە قىلىش قاتارلىق ئەھۋاللىرى خاتىرىلەنگەن خاتىرىدۇر.
</S>
<S ID=60224>
شەخسلەرنىڭ ئىناۋەت دوكلاتى بانكىلارنىڭ ئاھالىلەرنىڭ ئىناۋەت ئەھۋالىغا ھۆكۈم قىلىشتىكى مۇھىم پايدىلىنىش ماتېرىيالى بولۇپ، ئىقتىسادىي كىملىك دەپ قارىلىدۇ.
</S>
<S ID=60225>
 ‹‹جۇڭخۇا خەلق جۇمھۇرىيىتىنىڭ كېپىللىك قانۇنى››دىكى ئالاقىدار بەلگىلىمىگە ئاساسلانغاندا، باشقىلارنىڭ قەرز پۇل ئېلىشىغا كېپىل بولغان كىشىنىڭ ئۇچۇرى شەخسىي ئىناۋەت دوكلاتىغا كىرگۈزۈلىدۇ.
</S>
<S ID=60226>
قەرز پۇل ئالغۇچى قەرز پۇلنى قايتۇرالماي كېپىل بولغۇچى قايتۇرسىمۇ ئوخشاشلا كېپىل بولغۇچىنىڭ شەخسىي ئىناۋەت دوكلاتىغا داغ چۈشىدۇ.
</S>
<S ID=60227>
بۇنىڭ بىلەن كېپىل بولغۇچىنىڭ ئىقتىسادىي تۇرمۇشى تەسىرگە ئۇچرايدۇ.
</S>
<S ID=60228>
 شەخسلەرنىڭ ئىناۋەت دوكلاتىدىكى ئاممىۋى ئۇچۇر شەخسنىڭ يېقىنقى بەش يىل جەريانىدىكى باج پۇلىنى كېچىكتۈرۈش خاتىرىسى، سوت مەھكىمىسىنىڭ ھەق – تەلەپ ھۆكۈمى خاتىرىسى، مەجبۇرىي ئىجرا قىلدۇرۇش خاتىرىسى، مەمۇرىي جازا خاتىرىسى، تېلېگراف خىراجىتىنى ئۆز ئىچىگە ئالىدۇ.
</S>
<S ID=60229>
ئەگەر ئىناۋەت دوكلاتىڭىزدا مۇشۇنداق خاتىرە شەكىللەنسە ئىقتىسادىي ۋە ئىجتىمائىي تۇرمۇشىڭىز تەسىرگە ئۇچرايدۇ.
</S>
<S ID=60230>
 شەخسلەر ھەر يىلى ئىككى قېتىم ئۆزى تۇرۇشلۇق جايدىكى خەلق بانكىلىرىدا ئىناۋەت دوكلاتىنى سۈرۈشتۈرسە بولىدۇ.
</S>
<S ID=60231>
جۇڭگو خەلق بانكىسىنىڭ ئىناۋەت گۇۋاھلىقى مەركىزى 2014 – يىل 6 – ئاينىڭ 3 – كۈنىدىن باشلاپ 3 – قېتىم ئىناۋەت دوكلاتىنى سۈرۈشتۈرۈشنى ئىلتىماس قىلغانلاردىن سۈرۈشتۈرۈش ھەققى ئۈچۈن ئون يۈەن ئېلىشنى قارار قىلدى.
</S>
<S ID=60232>
ئەگەر ھەر يىلى بىر قېتىم ئۆزىنىڭ ئىناۋەت دوكلاتىنى سۈرۈشتۈرسە ئىناۋەت ئەھۋالى توغرىسىدا كۆڭۈلدە سان بولىدۇ، رۇخسىتىنى ئالماي ئىناۋەت دوكلاتىنى سۈرۈشتۈرۈش ئەھۋالىنىڭ بار – يوقلۇقىنى بىلىۋالغىلى بولىدۇ.
</S>
<S ID=60233>
ئىناۋەت دوكلاتىدىكى ئالاقىدار ئۇچۇرلار خاتا بولۇپ قالسا ئۆز ۋاقتىدا تۈزەتكىلى بولىدۇ.
</S>
<S ID=60234>
بانكىلار بىر ئادەمنىڭ ئىناۋەت دوكلاتىغا ھۆكۈم قىلىشتا شۇ كىشىنىڭ يېقىنقى مەزگىللىك قەرز پۇل ئېلىش ۋە قايتۇرۇش ئەھۋالىغا دىققەت قىلىدۇ.
</S>
<S ID=60235>
ئەگەر شەخسنىڭ ئىناۋەت دوكلاتىدا تاسادىپىي قەرەلىنى ئۆتكۈزۈۋېتىپ قەرز پۇل قايتۇرۇش ئەھۋالى كۆرۈلگەن بولسىمۇ، بىراق ئۇنىڭدىن كېيىن قەرز پۇلنى ۋاقتىدا ۋە تولۇق قايتۇرغان بولسا، بۇ شۇ كىشىنىڭ ئىناۋەت ئەھۋالىنىڭ ياخشى يۆنىلىشكە قاراپ راۋاجلىنىۋاتقانلىقىنى ئىسپاتلاپ بېرىدۇ، كېيىنكى قېتىملىق قەرز پۇلنى تەستىقلاشقا تەسىر كۆرسەتمەيدۇ.
</S>
<S ID=60236>
بىراق ئىناۋەتلىك كارتا ئارقىلىق ئالدىن ئىستېمال قىلغاندىن كېيىن قەرز پۇلنى قەرەلىنى ئۆتكۈزۈۋېتىپ قايتۇرۇش ئەھۋالى كۆرۈلگەن بولسا ئىناۋەتلىك كارتىنى ئەمەلدىن قالدۇرۇش ئۇسۇلىنى قوللىنىپ مەسىلىنى ھەل قىلىشقا بولمايدۇ، بۇنداق بولغاندا بانكا بۇ كىشىنى يامان نىيەت بىلەن پۇلنى ئاشۇرۇپ چىقىم قىلغان دەپ بېكىتىپ قارا تىزىملىككە كىرگۈزۈۋېتىدۇ.
</S>
<S ID=60237>
بۇنىڭ بىلەن بۇ كىشى بەش يىل ئىچىدە بانكىدىن قەرز پۇل ئالالمايدۇ ۋە كارتا بېجىرەلمەيدۇ.
</S>
<S ID=60238>
 نۆۋەتتە شەخسلەرنىڭ ئىناۋەت دوكلاتى بانكىلاردىن قەرز پۇل ئېلىش، ئىناۋەتلىك كارتا بېجىرىش، قەرز پۇل بەرگەندىن كېيىنكى باشقۇرۇش، ۋەزىپە ئۆتەش سالاھىيىتىنى تەكشۈرۈش، خىزمەتچى قوبۇل قىلىش قاتارلىق جەھەتلەردە ئىشلىتىلىدۇ.
</S>
<S ID=60239>
شەخسلەرنىڭ ئىناۋەت دوكلاتى بانكىنىڭ قەرز پۇل تەستىقلاش ۋاقتىنى تېجەپ قەرز پۇل تارقىتىش سۈرئىتىنى تېزلىتىشكە ياردەم بېرىدۇ.
</S>
<S ID=60240>
ئەگەر ئىناۋەت دوكلاتىڭىز ياخشى بولسا بانكا قەرز پۇل سوممىسى، قەرز پۇل ئۆسۈم نىسبىتىدە ئېتىبار بېرىدۇ.
</S>
<S ID=60241>
قەرز پۇلنى قەرەلىنى ئۆتكۈزۈۋېتىپ قايتۇرۇش ئەھۋالى بايقالسا، بانكا قەرز پۇل تەستىقلايدىغان ۋاقىتتا ئېھتىياتچان بولىدۇ، بۇ، قەرز پۇل ئېلىشىڭىزغا زىيانلىق بولۇپ، قەرز پۇل تەننەرخىڭىزنى ئاشۇرۇۋېتىدۇ.
</S>
<S ID=60242>
 شەخسلەر كۈندىلىك تۇرمۇشتا بانكا بىلەن ياخشى، راۋان ئالاقە مۇناسىۋىتىنى ساقلاپ، كارتا تارقاتقان بانكىغا ئۆزىنىڭ ئاساسىي ئۇچۇرىنى توغرا تەمىنلەپ بېرىشى كېرەك.
</S>
<S ID=60243>
قەرز پۇلنى ئېھتىياجى ۋە قايتۇرۇش ئىقتىدارىغا ئاساسەن ئېلىپ، پۇلنى بەلگىلەنگەن ئىشلىتىش ئورنىغا ئىشلىتىپ، دىرى ۋە ئۆسۈمىنى ۋاقتىدا قايتۇرۇش كېرەك.
</S>
<S ID=60244>
قەرز پۇلنىڭ ئۆسۈم نىسبىتىنى ئۆستۈرۈش تۈپەيلىدىن ئەسلىدە قەرز پۇل قايتۇرۇشقا كېلىشكەن سومما قايتۇرۇشقا يەتمەسلىك ئەھۋالىنىڭ كۆرۈلۈشىدىن ساقلىنىش ئۈچۈن، بانكا كارتىسىغا يېتەرلىك پۇلنى تولۇق قويۇپ، بانكىنىڭ قىسقا ئۇچۇر مۇلازىمەت ئىقتىدارىنى ئېچىشى كېرەك.
</S>
<S ID=60245>
ساياھەتكە ۋە كاماندىروپكىغا چىقىشتىن بۇرۇن ئىناۋەتلىك كارتىغا قايتۇرىدىغان قەرز پۇلنى مۇددەتتىن بۇرۇن قايتۇرۇش ياكى باشقىلارنىڭ ۋاكالىتەن قايتۇرۇپ قويۇشىغا ھاۋالە قىلىش، تور بانكىسى ۋە يان تېلېفون بانكىسى ئارقىلىق قايتۇرۇش ئۇسۇلىنى قوللىنىش كېرەك.
</S>
<S ID=60246>
ئوقۇش ياردەم قەرز پۇلى ئالغان ئوقۇغۇچىلارنىڭ قەرز پۇلنى ئۆز قەرەلىدە قايتۇرۇشقا ئەھمىيەت بېرىشى ناھايىتى زۆرۈر.
</S>
<S ID=60247>
چۈنكى ئوقۇش ياردەم قەرز پۇلى ئىناۋەتلىك قەرز پۇل بولۇپ، قەرز پۇل توختامدىكى قەرەل بويىچە قايتۇرۇلمىسا، جەرىمانە ئۆسۈم شەكىللىنىدۇ.
</S>
<S ID=60248>
بۇ ئەھۋاللارمۇ شۇ كىشىنىڭ ئىناۋەت دوكلاتىغا كىرگۈزۈلىدۇ.
</S>
</TEXT>
/BODY
/DOC