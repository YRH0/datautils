<DOC>
<DOCID>TIANSHAN.518546</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-04-19 16:38:32</DATE>
</HEADER>
<BODY>
<HEADLINE>
<S ID=25921>
ئىسلاھات نەتىجىسى قانداق بارلىققا كېلىدۇ؟
</S>
</HEADLINE>
<TEXT>
<S ID=25922>
  دۆلەتنىڭ ھېسابات دەپتىرى مەملىكەتلىك ‹‹ئىككى يىغىن››دا نامايان بولۇپ، جەمئىيەتنىڭ دىققەت – ئېتىبارىنى قوزغىدى. ئىقتىسادنىڭ تۆۋەنلەش بېسىمىغا قارىتا، بۇ يىل دۆلىتىمىز ئىزچىل يەنە ئاكتىپ مالىيە سىياسىتىنى يولغا قويىدۇ ۋە سىياسەت سالمىقىنى زورايتىدۇ، مالىيە قىزىل رەقىمىنىڭ كۆلىمى كېڭەيتىلىدۇ. بۇنىڭغا قارىتا نۇرغۇن كىشى ئاكتىپ مالىيە سىياسىتىنىڭ سالمىقى زورايتىلسا خامچوت قانداق ئورۇنلاشتۇرۇلىدۇ؟ پۇل قەيەرگە خەجلىنىدۇ؟ دېيىشتى.
</S>
<S ID=25923>
   تەمىنلەشتىكى قۇرۇلما ئىسلاھاتى بۇ يىلقى مۇھىم تەدبىر ھېسابلىنىدۇ. نۆۋەتتە، بۇ ئىسلاھات ئاللىقاچان چوڭقۇرلىشىش، قىيىنلىشىش باسقۇچىغا كەلدى. ئىسلاھاتنىڭ ھەر بىر قەدىمى ناھايىتى مۇشەققەت ئىچىدە بېسىلىپلا قالماستىن، يەنە نۇرغۇن بەدەل تۆلىنىۋاتىدۇ. بۇ يىل مالىيە مەبلىغى ئاساسلىقى خەلق تۇرمۇشىغا كاپالەتلىك قىلىش، ئاساسنى مۇستەھكەملەشكە، شۇنداقلا ئىسلاھاتنى ئىلگىرى سۈرۈشكە سەرپ قىلىنىدۇ. مەسىلەن: تىجارەت بېجىنى قوشۇلما قىممەت بېجىغا ئۆزگەرتىش بۇ يىل ئومۇميۈزلۈك ئىلگىرى سۈرۈلۈپ، بىناكارلىق، ئۆي – زېمىن، پۇل مۇئامىلە ۋە تۇرمۇش مۇلازىمىتى قاتارلىق تۆت كەسىپ پۈتۈنلەي ئىسلاھات دائىرىسىگە كىرگۈزۈلىدۇ. ئالدىنقى باسقۇچتىكى سىناق خاراكتېرلىك كەسىپلەرگە سېلىشتۇرغاندا بۇ تۆت كەسىپنىڭ كۆلىمى چوڭ بولۇپ، ئومۇمىي دائىرىنىڭ %80 ىنى ئىگىلەيدۇ. تۆت چوڭ كەسىپ ئىسلاھات دائىرىسىگە كىرگۈزۈلگەندىن كېيىن، تىجارەت بېجىنى قوشۇلما قىممەت بېجىغا ئۆزگەرتىش ئارقىلىق ئازايتىلغان باج 500 مىليارد يۈەن ئەتراپىدا بولۇپ، كارخانىلارنىڭ يۈكى مىسلى كۆرۈلمىگەن دەرىجىدە يېنىكلەيدۇ. بۇنداق چوڭ دائىرىدىكى باج كېمىيىش ئېنىقلا مالىيە كىرىمىنىڭ ئازىيىشىنى كەلتۈرۈپ چىقىرىدۇ، ئۇنداقتا بۇ كەمتۈكلۈك قانداق تولۇقلىنىدۇ؟ قىزىل رەقەمنى كۆپەيتىش دەل بۇ كەمتۈكلۈكنى تولۇقلايدىغان بولۇپ، بۇ ئارقىلىق ھۆكۈمەت ئۈستىگە ئېلىشقا تېگىشلىك چىقىملارنىڭ ئەمەلىيلىشىشىگە كاپالەتلىك قىلىنىدۇ.
</S>
<S ID=25924>
   تەمىنلەشتىكى قۇرۇلما ئىسلاھاتىدا ئۆتكەن يىلى ئىشلەپچىقىرىش ئىقتىدارىنى ئازايتىش بىرىنچى ئورۇندا تۇرغان. ئىستاتىستىكىغا ئاساسلانغاندا ئىشلەپچىقىرىش ئىقتىدارىنى ئازايتىشنىڭ كىرىش نۇقتىسى بولغان پولات – تۆمۈر ۋە كۆمۈردىن ئىبارەت ئىككى چوڭ كەسىپتە 1 مىليون 800 مىڭ ئىشچى – خىزمەتچى ئورۇنلاشتۇرۇشنى كۈتۈپ تۇرماقتا. بۇنىڭغا قارىتا مەركەز مالىيەسى 100 مىليارد يۈەن مەخسۇس فوند ئاجرىتىپ ئىش ئورنىدىن قالغان خادىملارنى مۇۋاپىق ئورۇنلاشتۇرۇشقا، جۈملىدىن ئىش ئورنىدىن قالغانلارنىڭ ئاساسىي تۇرمۇشىغا كاپالەتلىك قىلىش، كەسىپ ئالمىشىدىغان كارخانىلارنى ماھارەت بويىچە تەربىيەلەش، ئىگىلىك تىكلەش ۋە ئىشقا ئورۇنلىشىشىنى قوللاشقا ئىشلىتىلىدۇ.
</S>
<S ID=25925>
   نوپۇس ئىسلاھاتى ئىلگىرى سۈرۈلۈپ، يېڭىچە شەھەر – بازارلاشتۇرۇش مۇساپىسى تېزلىتىلىپ، ئىقتىسادىي تەرەققىياتنىڭ ھەرىكەتلەندۈرگۈچ كۈچىگە ۋە ئاممىنىڭ كۆڭلىنى مايىل قىلىشتىكى خەلق تۇرمۇشى قۇرۇلۇشىغا ئايلاندۇرۇلىدۇ. شەھەر – بازارلىشىش شەھەر، بازار كۆلىمىنىڭ ۋە نوپۇسىنىڭ ئاۋۇشى بولۇپلا قالماستىن، تېخىمۇ مۇھىمى تۈزۈم خاراكتېرلىك توسالغۇ ۋە پەرقلىق مۇئامىلىنىڭ يوقىلىدىغانلىقىدىن دېرەك بېرىدۇ. بۇ جەھەتتە ھۆكۈمەت سېلىنمىنى ئاشۇرۇپ، كەمتۈكلۈكنى تولۇقلاش، شەھەرگە كىرگەن دېھقانلارنى شەھەرلىكلەر بىلەن ئوخشاش ئاساسىي جامائەت مۇلازىمىتىدىن بەھرىمەن قىلدۇرۇش كېرەك. بۇ يىل ئەتىيازلىق ئوقۇش پەسلىدىن باشلاپ شەھەر، يېزىلاردىكى مەجبۇرىيەت مائارىپ باسقۇچىدىكى ئوقۇغۇچىلارغا بېرىلىدىغان دۆلەت خىراجىتى بىرلىككە كەلتۈرۈلدى، مەيلى قايسى جايدا مەجبۇرىيەت مائارىپنى قوبۇل قىلىشىدىن قەتئىينەزەر، ئورۇنلاشتۇرۇلىدىغان ياردەم مەبلىغى ئۆلچەمدىن تۆۋەن بولمايدۇ. ئوقۇغۇچىلار قەيەردە ئوقۇشقا كىرسە پۇل شۇ يەرگە بېرىلىپ، دېھقان بالىلىرىنىڭ مەكتەپكە كىرىپ مائارىپتىن باراۋەر بەھرىمەن بولۇش ھوقۇقى كاپالەتلەندۈرۈلگەندىلا، دېھقان ئىشلەمچىلەر خاتىرجەم شەھەردە ئولتۇراقلىشالايدۇ.
</S>
<S ID=25926>
   دۆلىتىمىز ھازىر ئىقتىسادىي قۇرۇلمىنى تەڭشەش ۋە ئېشىش ھەرىكەتلەندۈرگۈچ كۈچىنى ئۆزگەرتىشنىڭ يېڭى نورمال ھالىتىدە تۇرۇۋاتقان بولۇپ، چوڭقۇر قاتلاملىق قۇرۇلما خاراكتېرلىك زىددىيەتلەر گەۋدىلىنىپ چىقىۋاتىدۇ. ئىقتىسادنىڭ تۆۋەنلەش بېسىمىغا قارىتا، يالغۇز ھۆكۈمەتنىڭ مەبلەغ سېلىشىغىلا تايانغاندا، رولى چەكلىك بولۇپ قالىدۇ، ئۈنۈمىمۇ كۆرۈنەرلىك بولمايدۇ. ئىقتىساد ۋە جەمئىيەتنىڭ ساغلام تەرەققىياتى ئاخىرىدا ئىسلاھاتنىڭ كۈچى ئارقىلىق سىلجىتىلىدۇ. ئەمما ئىسلاھاتنىڭ نەتىجىسى ھەرگىزمۇ تىرىشچانلىققا تايىنىپلا قولغا كەلتۈرگىلى بولىدىغان نەرسە ئەمەس، بۇنىڭدا چوقۇم ئېشىشنىڭ قۇرۇلما خاراكتېرلىك توسالغۇسىنى چۇۋۇپ تاشلاش، تۈزۈلمە مېخانىزمىدىكى نۇقسانلارنى قەتئىي تۈزىتىش كېرەك، شۇندىلا ئىسلاھاتنىڭ نەتىجىسى كۆرۈلۈپ بازار ھاياتىي كۈچكە ئىگە بولىدۇ.
</S>
<S ID=25927>
   ئىسلاھات نەتىجىسىنى تېزرەك روياپقا چىقىرىش ئۈچۈن ھۆكۈمەت زور كۈچ بىلەن ھوقۇقنى تۆۋەنگە چۈشۈرۈپ ئۆزىنى ئىسلاھ قىلىشى كېرەك. شۇنىڭ بىلەن بىللە، دادىللىق بىلەن ئوتتۇرىغا چىقىپ، كارخانىلارنىڭ يۈكىنى يەڭگىللىتىشى، ئامما بىلەن مەنپەئەت تالاشماسلىقى ۋە مەبلەغ ئاجرىتىپ ئىسلاھاتنىڭ توسالغۇلىرىنى تازىلىشى كېرەك. شۇنداق قىلغاندىلا تېخىمۇ باراۋەر، ئېچىۋېتىلگەن، قولايلىق بازار مۇھىتى ھازىرلىنىپ، ئاۋامنىڭ ئاكتىپلىقى قوزغىلىدۇ، ئىقتىسادنىڭ ئېشىش ھەرىكەتلەندۈرگۈچ كۈچى زورىيىدۇ، تەرەققىيات نەتىجىلىرىدىن ئامما تېخىمۇ ئادىل بەھرىمەن بولىدۇ.
</S>
<S ID=25928>
نىجات قۇربان(ت)
</S>
<S ID=25929>
‏
</S>
</TEXT>
/BODY
/DOC