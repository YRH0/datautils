<DOC>
<DOCID>TIANSHAN.571021</DOCID>
<HEADER>
<CLASS>شىنجاڭ</CLASS>
<DATE>2016-12-09 18:31:54</DATE>
</HEADER>
<BODY>
<HEADLINE>
<S ID=64270>
ئەقلىي ئىقتىدارى ئاجىز بالىلار تەربىيەلىنىش ئىمكانىيىتىگە ئىگە بولدى
</S>
</HEADLINE>
<TEXT>
<S ID=64271>
  مۇيەسسەر ئاباھامىت
</S>
<S ID=64272>
مۇخلىسە ئەخمەت ئۈچ يېرىم ياشقا كىرگەن بولسىمۇ، ئۇنىڭ بويى ئەمدىلا بىر ياشقا كىرگەن بالىلارچىلىك كېلەتتى.
</S>
<S ID=64273>
مۇخلىسە ئەخمەتنىڭ ئاپىسى خاتىمە ئىلنىيار ناھىيەلىك مېيىپلەر بىرلەشمىسىنىڭ كۆرسىتىپ بېرىشى بىلەن ئۇنى پىچان ناھىيەسىنىڭ لۈكچۈن بازىرىدىن ئاپتونوم رايونلۇق مېيىپلەر بىرلەشمىسى سالامەتلىكنى ئەسلىگە كەلتۈرۈش مەركىزىگە ئەكەلگەنىدى، ئالتە ئايدىن بۇيان ئۇنىڭدا زور ئىلگىرىلەش بولدى.
</S>
<S ID=64274>
ئۇ يېڭى كەلگەندە ئاپىسىنىمۇ تونۇمايتتى، ئۆز سىنىپىنىمۇ پەرقلەندۈرەلمەيتتى.
</S>
<S ID=64275>
ئالتە ئايدىن بۇيان، ئاپىسى خاتىمەنىڭ سالامەتلىكنى ئەسلىگە كەلتۈرۈش مەركىزىدىكى ئوقۇتقۇچىلارغا ماسلىشىپ، مەركەزدە ۋە ئائىلىدە تەربىيەلەشنى تەڭ تۇتۇشى بىلەن مۇخلىسەنىڭ بويى خېلىلا ئۆسۈپ قالدى، ئەڭ مۇھىمى، ئەقلى ئاز – تولا ئېچىلىپ ئاپىسىنى ھەم سىنىپىنى پەرق ئېتەلەيدىغان بولدى.
</S>
<S ID=64276>
گۈلگىنە ئەھمەت بىلەن نيۇ شىنۋېي بۇ مەركەز قۇرۇلۇپ ئۇزاق ئۆتمەيلا شىنجاڭ تېببىي ئۇنىۋېرسىتېتىنىڭ كېسەللىكنىڭ ئالدىنى ئېلىش كەسپىنى پۈتكۈزۈپ، بۇ ئورۇنغا خىزمەتكە چۈشكەنىدى.
</S>
<S ID=64277>
ئۇلار دەسلەپتە ئوقۇغان كەسپى بىلەن قىلىدىغان خىزمىتىنىڭ ئوخشىماي قالغانلىقىنى كۆرۈپ سەل ئىككىلىنىپ قالدى.
</S>
<S ID=64278>
كېيىن ئۇلار بۇ يەردە ئاجىز بالىلارنى ۋە ئوقۇتقۇچىلارغا ئۈمىد بىلەن تەلمۈرۈپ قاراپ تۇرغان ئاتا – ئانىلارنى كۆرۈپ، ئۆزلىرىنىڭ ئاجىز بالىلارنى داۋالاش ۋە تەربىيەلەش بۇرچىنىڭمۇ بارلىقىنى ئېسىگە ئېلىپ، خىزمەتكە تېزلا كىرىشىپ كەتتى.
</S>
<S ID=64279>
چۈنكى، بۇ بالىلارنىڭ ئەقلىنى ئېچىش ئۈچۈن قانچە بالدۇر تۇتۇش قىلسا، شۇنچە ياخشى بولىدىغانلىقى ئۇلارغا ئايان ئىدى.
</S>
<S ID=64280>
بالىلارنىڭ بەدەن ئالاھىدىلىكىنى، قانداق داۋالاشنى، ئۇلارنىڭ قەيىرىنى غىدىقلىسا قايسى نېرۋا سىستېمىسى ئېچىلىدىغانلىقىنى بىلىدىغان يېتەكچىنىڭ بولۇشى بالىلارنىڭ ئۆسۈپ يېتىلىشىنى ئىلگىرى سۈرۈشتە مۇھىم رول ئوينىدى.
</S>
<S ID=64281>
گۈلگىنە ئەھمەدنىڭ خەن سۇمىڭ ئىسىملىك بىر ئوقۇغۇچىسى بولۇپ، خەن سۇمىڭ ئىككى ياشتا بۇ مەركەزگە كەلگەنىدى، ئۇ گۈلگىنە مۇئەللىمنى ئۆز ئاپىسىدەك ياخشى كۆرەتتى.
</S>
<S ID=64282>
بۇ بالىنىڭ ئەقلىي ئىقتىدارى ئاجىز بولغاچقا، يېڭى كەلگەن چېغىدا ماڭالمايتتى، ھەتتا تاۋۇش چىقىرىشنىمۇ بىلمەيتتى.
</S>
<S ID=64283>
گۈلگىنە مۇئەللىمنىڭ بۇ ئوماق قىزغا ئىچى كۆيۈپ، ئىچكىرى ئۆلكىدىكى ئالاھىدە مائارىپ ئوقۇتقۇچىلىرىدىن مەسلىھەت سورىدى.
</S>
<S ID=64284>
ئۇلارنىڭ يول كۆرسىتىشى ھەم ئۆزىنىڭ بالىنىڭ ئەھۋالىغا قاراپ يېڭى دەرسلىكلەرنى تۈزۈپ مەشىقلەندۈرۈشى بىلەن، خەن سۇمىڭدا زور ئىلگىرىلەش بولدى، بىر يىلغا قالماي مۇستەقىل ماڭالايدىغان، ئۇرۇق – تۇغقانلار ۋە ئەتراپىدىكى دوستلىرىنى تونۇيالايدىغان بولدى.
</S>
<S ID=64285>
ئۇ تۇنجى قېتىم ‹‹ئاپا›› دەپ چاقىرغىنىدا خەن سۇمىڭنىڭ ئاپسى ‹‹بالامنىڭ <ئاپا> دېگىنىنى ئاڭلىيالماي ئۆلۈپ كېتەرمەنمۇ، دەپ بەك ئەنسىرەيتتىم›› دەپ گۈلگىنەگە ئېسىلىپ يىغلاپ كەتتى.
</S>
<S ID=64286>
نورمال بالىلارنىڭ ھەرىپلەرنى تەلەپپۇز قىلىشى ئاسان بولغىنى بىلەن ئەقلىي ئىقتىدارى ئاجىز بالىلارغا ‹‹ئا›› دېگۈزۈش ئۈچۈن، ئوقۇتقۇچىلارنىڭ ئۇزاق ۋاقىت زېرىكمەي – تېرىكمەي يېتەكلىشىگە توغرا كېلەتتى.
</S>
<S ID=64287>
شۇڭا بۇ كەسىپتە ئوقۇتقۇچىلارنىڭ ئىنتايىن سەۋرچان، خۇش پېئىل بولۇشى تەلەپ قىلىناتتى.
</S>
<S ID=64288>
گۈلگىنە مۇئەللىم ئەقلىي ئىقتىدارى ئاجىز بالىلارغا تىل، ئەقلىي ئىقتىدارىنى ئېچىش دەرسلىرىنى ئۆتسە، نيۇ شىنۋېي مۇئەللىم مېڭە پارالېچ كېسىلىگە گىرىپتار بولغان بالىلارغا مەشىقلەندۈرۈش دەرسى ئۆتەتتى.
</S>
<S ID=64289>
ئۇ بالىلارنىڭ پۇت – قوللىرىنىڭ تەرەققىياتىنى ئىلگىرى سۈرۈش، ماڭالمايدىغان، ئولتۇرالمايدىغان، بوينى تۇتمايدىغان، بىر نەرسىلەرنى تۇتالمايدىغان بالىلارنىڭ بالدۇرراق باشقا بالىلاردەك پۇت – قوللىرىنى نورمال ئىشلىتىشى ئۈچۈن ناھايىتى ئەستايىدىللىق بىلەن ئۇلارنى مەشىقلەندۈرەتتى.
</S>
<S ID=64290>
كۆپىنچە ئاتا – ئانىلار بىلەن خەنزۇچە پاراڭلىشىش تەس ئىدى.
</S>
<S ID=64291>
شۇڭا ئۈرۈمچىدە تۇغۇلۇپ چوڭ بولغان ياش يىگىت نيۇ شىنۋېي ئۇيغۇرچە ئۆگەنمىسە بالىلارنىڭ مەشىقىگە دەخلى يېتىپ، ئۇلارنى ۋاقتىدا تەربىيەلەش ئۈنۈمىگە يېتەلمەيدىغانلىقىنى ھېس قىلىپ، گۈلگىنەنىڭ ياردىمىدە كۈندە ئۇيغۇرچە ئۆگىنىشنى ئادەتكە ئايلاندۇردى.
</S>
<S ID=64292>
ئۇ ئاخىر ئاتا – ئانىلار بىلەن ئادەتتىكى ئۇيغۇرچە گەپلەرنى قىلالايدىغان، ئائىلىگە بېرىدىغان تاپشۇرۇقلارنى چۈشەندۈرەلەيدىغان بولدى.
</S>
<S ID=64293>
شىنجاڭ مېيىپلەرنىڭ سالامەتلىكىنى ئەسلىگە كەلتۈرۈش مەركىزى 2009 – يىلىدىن باشلاپ ئەقلىي ئىقتىدارى توسالغۇغا ئۇچرىغان بالىلارنىڭ سالامەتلىكىنى ئەسلىگە كەلتۈرۈش ئورنى قۇرۇپ، ئەقلىي ئىقتىدارى ئاجىز، قىيىنچىلىقى بار مېيىپلەرگە ياردەم بېرىش تۈرىنى يولغا قويدى.
</S>
<S ID=64294>
شۇنىڭ بىلەن ئاپتونوم رايونىمىزنىڭ ھەر قايسى جايلىرىدىكى بىر ياشتىن يەتتە ياشقىچە بولغان ئەقلىي ئىقتىدارى ئاجىز، مېڭە پارالېچ، تەنھالىق كېسىلىگە گىرىپتار بولغان بالىلار سالامەتلىكىنى ئەسلىگە كەلتۈرۈش ئىمكانىيىتىگە ئىگە بولدى.
</S>
<S ID=64295>
بۇ يەردە 15 ئوقۇتقۇچى بار بولۇپ، ئۇلار ئەقلىي ئىقتىدارى توسالغۇغا ئۇچرىغان ھەر مىللەت بالىلىرىنىڭ سالامەتلىكىنى ئەسلىگە كەلتۈرۈش ئۈچۈن، بالىلارنى تۈرلۈك ئۇسۇللار بىلەن مەشىقلەندۈرىدۇ.
</S>
<S ID=64296>
بۇ ئورۇن قۇرۇلغاندىن بۇيان ئەقلىي ئىقتىدارى توسالغۇغا ئۇچرىغان بالىلاردىن 200 نى، تەنھالىقنى خالاش كېسىلىگە گىرىپتار بولغان بالىلاردىن 100 نى قوبۇل قىلغان بولۇپ، ھازىر ئۇلارنىڭ ئىچىدىكى 20 بالا يەسلىگە كىرىپ نورمال بالىلار بىلەن تەربىيەلەنگۈدەك سەۋىيەگە يەتتى، سەككىز بالا باشلانغۇچ مەكتەپكە كىردى.
</S>
<S ID=64297>
ھازىر بەزى ئاتا – ئانىلارنىڭ يىراقتىن ئۈرۈمچىگە كېلىپ پەرزەنتىنى تەربىيەلەش ئىمكانىيىتى بولمىغاچقا، ئەقلىي ئىقتىدارى توسالغۇغا ئۇچرىغان، تەنھالىقنى خالاش كېسىلىگە گىرىپتار بولغان، مېڭە پارالېچ كېسىلىگە گىرىپتار بولغان نۇرغۇن بالا ۋاقتىدا تەربىيەلىنىش پۇرسىتىگە ئېرىشەلمەيۋاتىدۇ.
</S>
<S ID=64298>
ئاپتونوم رايونلۇق مېيىپلەر بىرلەشمىسى بۇ ئىشقا ئالاھىدە كۆڭۈل بۆلۈپ، شىنجاڭنىڭ ھەر قايسى جايلىرىدىكى چوڭ شەھەرلەردە ئەقلىي ئىقتىدارى توسالغۇغا ئۇچرىغان بالىلارنىڭ سالامەتلىكىنى ئەسلىگە كەلتۈرۈش مەركەزلىرىنى قۇرۇۋاتىدۇ، لېكىن ئوقۇتقۇچىلار قوشۇنىنىڭ كەمچىل بولۇشى سەۋەبىدىن جايلاردىكى تەربىيەلەش مەركەزلىرى ئېھتىياجنى قاندۇرالمايۋاتىدۇ.
</S>
<S ID=64299>
ئۈچ يىلدىن بۇيان، شىنجاڭ پېداگوگىكا ئۇنىۋېرسىتېتى مەخسۇس ئالاھىدە مائارىپ كەسپى بويىچە ئوقۇغۇچى قوبۇل قىلىۋاتىدۇ.
</S>
<S ID=64300>
يېقىن كەلگۈسىدە ئاپتونوم رايونىمىزنىڭ ھەر قايسى جايلىرىدا مەخسۇس تەربىيەلەش مەركەزلىرى قۇرۇلۇپ، ئەقلىي ئىقتىدارى ئاجىز، تەنھالىقنى خالاش كېسىلى بار بالىلارنىڭ ھەممىسى مۇنتىزىم تەربىيەلىنىش ئىمكانىيىتىگە ئېرىشىدۇ، جەمئىيەتتىكىلەرنىڭ بۇنداق بالىلارغا بولغان چۈشىنىشىنىڭ چوڭقۇرلىشىشى، ھەممەيلەننىڭ بۇنداق بالىلارنى كەمسىتمەي، ئۆز قوينىغا ئېلىشى نەتىجىسىدە تېخىمۇ كۆپ ئەقلىي ئىقتىدارى ئاجىز بالىلار نورمال بالىلار قاتارىغا قوشۇلغۇسى.
</S>
<S ID=64301>
مۇخبىرنىڭ تەسىراتى: 2016 – يىل 12 – ئاينىڭ 3 – كۈنى 25 – قېتىملىق ‹‹خەلقئارا مېيىپلەر كۈنى››. بىرلەشكەن دۆلەتلەر تەشكىلاتىنىڭ 1992 – يىلى ئېچىلغان 47 – قېتىملىق يىغىنىدا، تۇنجى قېتىم مېيىپلەر مەسىلىسى توغرىسىدا ئالاھىدە يىغىن ئېچىلىپ، ھەر يىلى 12 – ئاينىڭ 3 – كۈنىنى ‹‹خەلقئارا مېيىپلەر كۈنى›› قىلىپ بېكىتىلگەن.
</S>
<S ID=64302>
مېيىپلەر ئالاھىدە قىيىنچىلىقى بار كىشىلەردۇر.
</S>
<S ID=64303>
ئۇلار تۇرمۇش، سەپەر، ئىشقا ئورۇنلىشىش قاتارلىق جەھەتلەردە نۇرغۇن قىيىنچىلىقلارغا دۇچ كېلىدۇ.
</S>
<S ID=64304>
شۇڭا جەمئىيەتتىكى ھەر ساھە كىشىلىرىنىڭ ئۇلارغا كۆڭۈل بۆلۈشى، ئېتىبار بېرىشى، چۈشىنىشىنى ئىلگىرى سۈرۈپ، ئۇلارنىڭ ئۆز رولىنى ياخشى جارى قىلدۇرۇشىغا ئىمكانىيەت يارىتىپ بېرىشى، مېيىپلەرنىڭ ئىززەت – ھۆرمىتىنى قوغداپ، ئۇلارغا جەمئىيەتنىڭ ئىللىقلىقىنى ھېس قىلدۇرۇشى كېرەك.
</S>
<S ID=64305>
ئىشقا ئورۇنلىشىش خەلق تۇرمۇشىنىڭ ئاساسى. ئىشقا ئورۇنلىشىش مېيىپلەرنىڭ تۇرمۇش ئەھۋالىنى ياخشىلاش، جەمئىيەتتىكى ئورنىنى ئۆستۈرۈش، ئىجتىمائىي تۇرمۇشقا باراۋەر قاتنىشىشى، كىشىلىك تۇرمۇش قىممىتىنى ئەمەلگە ئاشۇرۇشىنىڭ ئاچقۇچى.
</S>
<S ID=64306>
2 – قېتىملىق مەملىكەتلىك مېيىپلەرنى ئارىلاپ تەكشۈرۈشتىن مەلۇم بولۇشىچە، ئاپتونوم رايونىمىزدا 1 مىليون 69 مىڭ مېيىپ بار بولۇپ، شىنجاڭنىڭ ئومۇمىي نوپۇسىنىڭ% 5.31 ىنى ئىگىلەيدىكەن.
</S>
<S ID=64307>
دۆلەتنىڭ ئالاھىدە مائارىپقا كۆڭۈل بۆلۈشى نەتىجىسىدە، يېقىنقى يىللاردىن بۇيان ئاپتونوم رايونلۇق مېيىپلەر بىرلەشمىسى مېيىپلەر خىزمىتىنى كۆڭۈل قويۇپ ئىشلەپ، ئاپتونوم رايونىمىزنىڭ ھەر قايسى جايلىرىدىكى مېيىپلەرنى ئىمكانقەدەر ئالاھىدە مائارىپتا تەربىيەلىنىش ئىمكانىيىتىگە ئىگە قىلدى.
</S>
<S ID=64308>
ئۇلارنى چامىسى يېتىدىغان ھۈنەر – كەسىپ بىلەن تەربىيەلەپ، جەمئىيەتنىڭ ھەر قايسى قاتلاملىرىدا ئۆزىنىڭ بىر كىشىلىك رولىنى جارى قىلدۇرۇش پۇرسىتىگە ئېرىشتۈرۈپ، جەمئىيەتنىڭ، ئاتا – ئانىلارنىڭ يۈكىنى يېنىكلىتىپ، ئۇلارنىڭ قەدىر – قىممىتىنى يۇقىرى كۆتۈردى.
</S>
<S ID=64309>
‏
</S>
</TEXT>
/BODY
/DOC