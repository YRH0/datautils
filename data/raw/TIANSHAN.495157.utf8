<DOC>
<DOCID>TIANSHAN.495157</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-02-02 12:58:36</DATE>
</HEADER>
<BODY>
<HEADLINE>
<S ID=8655>
قاراسادىكى كەنتىدىكى خۇشاللىقلار
</S>
</HEADLINE>
<TEXT>
<S ID=8656>
    پوسكام ناھىيەسىنىڭ پوسكام بازىرى قاراسا كەنتىدىكى دېھقان پاشاگۈل ئىمىن بۇلتۇر ئۆكتەبىردە كەنتتىكى يېڭىدىن پۈتكەن دېھقانلار ئۇنىۋېرسال مۇلازىمەت مەركىزىنىڭ 1 – قەۋىتىدە تاللا بازىرى ئېچىۋالدى.
</S>
<S ID=8657>
پاشاگۈل ئىمىن ئائىلىسى شۇ كەنتتىكى قىيىنچىلىقى بار ئائىلىلەردىن بولۇپ، بۇرۇندىنلا دۇكان ئىچىپ كىرىمىنى كۆپەيتىش ئارزۇسى بار ئىدى.
</S>
<S ID=8658>
شىنجاڭ نېفىت شىركىتىدىن ‹‹ئۈچ ئەل›› خىزمىتى بويىچە بۇ كەنتكە چۈشكەن كادىرلار ئائىلىلەرگە كىرىپ ئەھۋال ئىگىلەش جەريانىدا، ئۇنىڭ بۇ ئارزۇسىنى ئاڭلىدى، يەنە بەزى دېھقانلارنىڭمۇ پاشاگۈل ئىمىنغا ئوخشاش تىجارەت قىلىپ كىرىمىنى ئاشۇرۇش ئارزۇسىنىڭ بارلىقىنى، كەنتتە توي – تۆكۈن، نەزىر – چىراغ ئىشلىرىغا ئىشلەتكۈدەك چوڭراق پائالىيەت سورۇنىنىڭ يوقلۇقىنى بىلگەندىن كېيىن، 1 مىليون 630 مىڭ يۈەندىن ئارتۇق مەبلەغ سېلىپ، بۇلتۇر سېنتەبىرنىڭ ئاخىرىدا 850 كىۋادرات مېتىرلىق دېھقانلار مۇلازىمەت مەركىزىنى قۇردى.
</S>
<S ID=8659>
قۇرۇلۇش پۈتكەندىن كېيىن ئۈستۈنكى قەۋىتىنى مەرىكە زالى قىلدى، ئاستىنقى قەۋىتىدە گىلەمچىلىك، كەشتىچىلىك كارخانىسى قۇردى، سەككىز دۇكان ئېچىپ، دۇكانلارنى ئالاھىدە قىيىنچىلىقى بار ئائىلىلەرگە تەقسىم قىلىپ بەردى.
</S>
<S ID=8660>
كەنتكە چۈشكەن كادىرلار شەھەر رايونىنى كېڭەيتىشتە، دېھقانلارنىڭ يەرلىرىنىڭ قۇرۇلۇشقا ئىشلىتىلىپ، كەنتتە تېرىلغۇ يەرنىڭ ئاز قالغانلىقىنى، كەنتنىڭ شەھەرگە يېقىن بولۇش ئەۋزەللىكىنى نەزەرگە ئېلىپ، دېھقانلارنى ھۈنەر – كەسىپ قىلىپ، تۇرمۇشىنى تېخىمۇ ياخشىلاشقا يېتەكلىدى.
</S>
<S ID=8661>
ئۇلار يەنە ئاپتونوم رايونلۇق ئاياللار بىرلەشمىسى بىلەن ئالاقىلىشىپ، ئون ئايالنى ئۈرۈمچىگە پىشۇرۇق پىشۇرۇشنى ئۆگىنىشكە ئەۋەتىپ ئۈچ ئاي تەربىيەلىدى.
</S>
<S ID=8662>
گىلەمچىلىك، كەشتىچىلىك كارخانىسى قۇرۇپ، گىلەم توقۇشنى، كەشتىچىلىكنى بىلىدىغان ئاياللارنى يىغىپ، باشقا ئاياللارغا ھۈنەر ئۆگىتىشكە تەشكىللىدى ھەم ئۇلارنىڭ توقۇغان گىلەم، تىككەن كەشتىلىرىگە خېرىدار تېپىپ سېتىپ بېرىدىغان بولدى.
</S>
<S ID=8663>
كەنتكە چۈشكەن كادىرلار بۇلتۇر 11 – ئايدا ئۈرۈمچىدە ئۆتكۈزۈلگەن 3 – نۆۋەتلىك شىنجاڭ ‹‹يىپەك يولى›› مەدەنىيەت ئىجادىيەتلىرى كۆرگەزمىسىگە كەنتتىكى گىلەم توقۇش ئۇستىسى ھاۋاخاننى قاتناشتۇرۇپ، نەق مەيداندا گىلەم توقۇتقۇزدى ھەم كۆرگەزمىگە كەلگەنلەرنىڭ غەيرىي ماددى مەدەنىيەت مىراسى گىلەم توقۇش قىزىقىشىنى قوزغىدى.
</S>
<S ID=8664>
    كەنتكە چۈشكەن كادىرلار يەنە دېھقانلار ئارىسىدا زامانىۋى مەدەنىيەتنى تارقىتىش ئارقىلىق كەنتتىكىلەرنى يېتەكلەشكە ئالاھىدە ئەھمىيەت بەردى.
</S>
<S ID=8665>
كەنت ھويلىسىنىڭ مۇھىتىنى ياخشىلاپ، چوڭ سەھنە ياساپ، چوڭ ئېكران ئورنىتىپ، مۇھىم بايراملارغا بىرلەشتۈرۈپ، ناخشا – ئۇسسۇل، ئېتۇت، مودېل مۇسابىقىسى، ۋاسكېتبول، پۇتبول مۇسابىقىسى قاتارلىق مەدەنىيەت – تەنتەربىيە پائالىيەتلىرىنى ئېلىپ باردى.
</S>
<S ID=8666>
خەلق سەنئەتكارلىرىدىن ئويۇن قويۇش ئەترىتى تەشكىللەپ، ئايدا بىر مەيدان مەشرەپ ئۇيۇشتۇرۇش، كۈندە پائالىيەت بولۇش، ھەپتىدە سەنئەت نومۇرلىرى بولۇش، ئايدا تەنتەربىيە مۇسابىقىلىرى بولۇشتەك مەدەنىيەت كەيپىياتىنى ئەۋج ئالدۇرۇپ، دېھقانلارنىڭ مەنىۋى تۇرمۇشىنى جانلاندۇردى.
</S>
<S ID=8667>
مەدەنىيەت قۇرۇلۇشىغا بىرلەشتۈرۈپ، ھەر قايسى ساھەلەردىكى غوللۇق مۇتەخەسسىسلەرنى قانۇن ساۋاتلىرى، ئەسەبىيلىكنى تۈگىتىش بويىچە لېكسىيە سۆزلەپ بېرىشكە تەكلىپ قىلدى.
</S>
<S ID=8668>
بۇ لېكسىيەلەرنىڭ تۈرتكىسىدە، دېھقان – چارۋىچىلارنىڭ دىن، ئۆرپ – ئادەت، ئەسەبىي ئىدىيەگە بولغان تونۇشى ئۆستى، مىللەتلەر ئىتتىپاقلىقىنى كۈچەيتىش، ئىجتىمائىي مۇقىملىقنى قوغداش، ئەسەبىيلىكنى تۈگىتىش ئىرادىسى كۈچەيدى.
</S>
<S ID=8669>
    قاراسا كەنتىدىكى دېھقان ئەستۇللا ئەبەيدۇللا مۇنداق دېدى: كەنتكە چۈشكەن كادىرلار كەلگەندىن بۇيان ئەتراپىمىزدا خۇشاللىق ئىش كۆپ بولدى.
</S>
<S ID=8670>
مەنىۋى تۇرمۇشىمىز بېيىپلا قالماي، يەنە كەنت مۇھىتى، ئائىلە مۇھىتىمىز ياخشىلاندى؛ ئۇلار تۆت كىلومېتىر مەھەللە يولىغا ماي ياتقۇزۇپ بەردى؛ 40 مىڭ يۈەن ئاجرىتىپ، قارىغۇچىسى يوق ياشانغان تۆت دېھقاننىڭ تۇرار جايىنىڭ مۇھىتىنى ياخشىلاپ بەردى، بۇنىڭ ئامما ئارىسىدىكى تەسىرى ئىنتايىن ياخشى بولدى.
</S>
<S ID=8671>
كەنتىمىز بىلەن باشقا كەنتلەر ئارىسىدا سۇ تالىشىپ، جېدەل – ماجىرا بولۇپ تۇراتتى، كەنتكە چۈشكەن كادىرلار باشقا كەنت بىلەن كېلىشىپ، قۇدۇق ئۆيى سېلىپ بەردى.
</S>
<S ID=8672>
ھازىر كەنتتىكى ئاھالىلەر قىيىنچىلىققا يولۇقسا ئۇدۇل كەنتكە چۈشكەن كادىرلارنى ئىزدەيدىغان بولدى.
</S>
<S ID=8673>
    خىزمەت گۇرۇپپىسىنىڭ باشلىقى ئابدۇسالام قۇربان مۇنداق دېدى: بۇرۇن كەنتتە بايراق چىقىرىش، يىغىن قاتارلىق پائالىيەتلەرگە ئادەم ئاز كېلەتتىكەن، ھازىر بايراق چىقىرىشقىلا 600 – 700 ئادەم قاتنىشىدىغان بولدى، كەنت مۇھىتىنى ياخشىلاش ئارقىلىق كەنتتىكى دېھقانلارنىڭ كەنتكە بولغان مايىللىقىنى ئاشۇردۇق.
</S>
<S ID=8674>
كەنت ھويلىسىغا ئاسقان چوڭ ئىكراندا يەتتە كۈندە يەتتە خىل تېمىدا قانۇن ساۋاتلىرى، ساغلاملىق، تۇرمۇش، ئەسەبىيلىكنى تۈگىتىش، يېزا ئىگىلىكىگە مۇناسىۋەتلىك مەزمۇنلارنى كۆرسىتىۋاتىمىز.
</S>
<S ID=8675>
بۇمۇ بىز يەتمەكچى بولغان مەقسەتنىڭ بىرى ئىدى.
</S>
<S ID=8676>
بۇلتۇر يازلىق تەتىلدىن پايدىلىنىپ، ئالىي مەكتەپ ۋە تېخنىكوملاردا ئوقۇۋاتقان بالىلارنى يىغىپ، ئۇلارنى يۇرتىمىزنىڭ ئەۋزەل نەرسىلىرىنى سىرتقا تەشۋىق قىلىش، باشقا جايلارنىڭ ئەۋزەللىكلىرىنى، ئىلغار مەدەنىيەتنى يۇرتىغا ئېلىپ كېلىش توغرىسىدا سۆھبەتكە ئۇيۇشتۇردۇق.
</S>
<S ID=8677>
تۈرلۈك پائالىيەتلەردىن 58 پىلاستىنكا ئىشلەپ، كۈندە چۈشتىن كېيىن كەنت ھويلىسىدىكى چوڭ ئېكراندا قويۇپ بېرىۋاتىمىز.
</S>
<S ID=8678>
يەنە دېھقانلارنىڭ قىشتىكى ئارىسال ۋاقتىدىن پايدىلىنىپ، ئۇلارغا قانداق مەزمۇندىكى لېكسىيەلەرنى ئاڭلىغۇسى بارلىقى ھەققىدە جەدۋەل تارقاتتۇق.
</S>
<S ID=8679>
بۇ جەدۋەلنى يىغىۋالغاندىن كېيىن دېھقانلارنىڭ ئارزۇسى بويىچە تەربىيەلەشنى، بولۇپمۇ ئىشسىز ياشلارغا كۆپرەك ھۈنەر ئۆگىتىش پىلانىنى تۈزدۇق.
</S>
<S ID=8680>
‏    
</S>
</TEXT>
/BODY
/DOC