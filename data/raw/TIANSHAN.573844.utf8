<DOC>
<DOCID>TIANSHAN.573844</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-12-22 13:00:52</DATE>
</HEADER>
<BODY>
<HEADLINE>
<S ID=67078>
ئاپتوبانكىدا ساختا پۇل چىقسا قانداق قىلىش كېرەك؟
</S>
</HEADLINE>
<TEXT>
<S ID=67079>
 ئادەم كۈچى تەننەرخىنى تۆۋەنلىتىش، خېرىدارلارنىڭ پۇل ئېلىش ۋە ئامانەت قويۇش ئىشلىرىنى قولايلاشتۇرۇش ئۈچۈن ئاپتوبانكىنىڭ قاپلاش دائىرىسى ئىزچىل كېڭىيىپ كېلىۋاتىدۇ.
</S>
<S ID=67080>
 بانكىلارنىڭ ئاپتوبانكىدىكى ساختا پۇللارغا قارىتا باشقۇرۇش تەرتىپى ئىنتايىن قاتتىق بولۇپ، مەشغۇلات تەرتىپى نورمال بولغان شارائىتتا ساختا پۇلنىڭ ئاپتوبانكىغا كىرىشى مۇمكىن ئەمەس، ئەمما بىز دائىم ئاپتوبانكىدىن ساختا پۇل چىققانلىقى توغرىسىدىكى خەۋەرلەرنى ئاڭلاپ تۇرىمىز.
</S>
<S ID=67081>
 خەۋەرلەرگە ئاساسلانغاندا، ئاپتوبانكىدىكى پۇلنىڭ مەنبەسى بانكا خىزمەتچىلىرى قاچىلىغان پۇل، خېرىدارلار ئامانەت قويغان پۇل، ماشىنىدا ئەسلىدە بار بولغان پۇلدىن ئىبارەت ئۈچ خىل بولۇپ، پۇل مۇئامىلىدارنىڭ قولىدىن ئاپتوبانكىغا كىرگۈزۈلگەندىن كېيىن بانكىنىڭ ئىككى خىزمەتچىسى ئاپتوبانكىدىكى پۇلنىڭ بىر قېتىملىق ئايلىنىش جەريانىدا بىرلا ۋاقىتتا مەشغۇلات قىلىدۇ ھەم پۈتۈن جەريان سىنغا ئېلىنىدۇ.
</S>
<S ID=67082>
 تىلغا ئېلىشقا تېگىشلىكى شۇكى، پۇل ساناش ماشىنىسى ئاپتوماتىك ئېلىپ بارغان پۇلنى ساناش، ۋە پېچەتلەپ ساندۇققا قاچىلاش ۋە بۇ پۇل ساندۇقىنى ئاپتوبانكىدىكى قۇرۇق ساندۇق بىلەن ئالماشتۇرۇش قاتارلىق ھالقىلاردا ساختا پۇلنىڭ ئارىلىشىپ قېلىش مۇمكىنچىلىكى يوق.
</S>
<S ID=67083>
 ئەمما ئاپتوبانكىدىن ساختا پۇل چىقىش مۇمكىنچىلىكىنى يوق دېگىلى بولمايدۇ: بىرىنچىدىن، ئاپتوبانكىنىڭ ساختا پۇلنى پەرقلەندۈرۈش ئىقتىدارى چەكلىك، يېڭىدىن ياسالغان ساختا پۇللارنى پەرقلەندۈرەلمەسلىكى مۇمكىن، بىر قىسىم پۇل ئېلىش ۋە قويۇشقا بولىدىغان ماشىنىلاردا پۇل ئۆز ئارا ئايلىنىدىغان بولۇپ، قانۇنسىز ئۇنسۇرلار قويغان ساختا پۇلنى ئۇنىڭ كەينىدىن پۇل ئالغان خېرىدارلار ئېلىپ قېلىشى مۇمكىن؛ ئىككىنچىدىن، بانكىنىڭ ئىچكى قىسمىدىكى ئاز بىرقىسىم خادىملارنىڭ سەۋەنلىكىدىن ساختا پۇلنى قاچىلاپ قويۇش ئېھتىماللىقىمۇ بولۇشى مۇمكىن.
</S>
<S ID=67084>
 بەلگىلىمە بويىچە ج خ ئورگانلىرى ۋە خەلق بانكىسى ساختا پۇللارنى تۇتۇپ قېلىشقا ھوقۇقلۇق.
</S>
<S ID=67085>
پۇل ئامانەت قويۇش، ئېلىش ۋە ئالماشتۇرۇش كەسىپلىرىنى بېجىرىدىغان پۇل مۇئامىلە ئاپپاراتلىرى ساختا پۇللارنى تۇتۇپ قالغاندىن كېيىن يۇقىرىقى ئورۇنلارغا تاپشۇرۇپ بېرىدۇ، باشقا ھەر قانداق ئورۇن ۋە شەخسنىڭ ساختا پۇلنى مۇسادىرە قىلىش ۋە تۇتۇپ قېلىش ھوقۇقى يوق.
</S>
<S ID=67086>
 شۇڭا ئاپتوبانكىدىن چىققان پۇلنىڭ ساختىلىقىنى سەزگەن چاغدا پۇلنى ئاپتوبانكىنىڭ ئېكرانىغا يېپىشتۇرۇپ ياكى كۆزىتىش ئاپپاراتىغا توغرىلاپ تۇتۇپ نەق مەيداندا ئىسپات قالدۇرۇش كېرەك، بۇنىڭدا چوقۇم كۆزىتىش ئاپپاراتىغا پۇلنىڭ ئالدى – كەينى ئىككى يۈزىنى ئايرىم – ئايرىم توغرىلاپ تۇتۇپ پۇل نومۇرىنى ئېنىق چىقىرىش كېرەك.
</S>
<S ID=67087>
 ساختا پۇل ئېلىپ قالسا تېلېفون ئۇرۇپ بانكا بىلەن ئالاقىلىشىش، ئەڭ ياخشىسى ئاپتوبانكىنىڭ يېنىدىن ئايرىلماسلىق كېرەك ھەم پۈتكۈل جەرياننى كۆزىتىش ئاپپاراتى سىنغا ئالالايدىغان دائىرىدە ئېلىپ بېرىپ، بانكا خىزمەتچىلىرىنىڭ نەق مەيدانغا كېلىشىنى ساقلاش كېرەك.
</S>
<S ID=67088>
 شۇنىڭ بىلەن بىللە يەنە 110غا تېلېفون ئۇرۇپ ئەھۋالنى مەلۇم قىلسىمۇ بولىدۇ، بۇنىڭدىمۇ ئوخشاشلا كۆزىتىش ئاپپاراتىنىڭ سىنغا ئېلىش دائىرىسىدىن چىقىپ كەتمەسلىك، ساقچىلار يېتىپ كەلگەندىن كېيىن كۆزىتىش ئاپپاراتىنىڭ سىنغا ئېلىش دائىرىسىدە ساختا پۇلنى ساقچىلارغا تاپشۇرۇپ بېرىپ ئىسپات قالدۇرۇش كېرەك ھەم چوقۇم ساقچىلاردىن ساختا پۇلنىڭ نومۇرىنى يېزىپ ئىسپات چىقىرىپ بېرىشنى تەلەپ قىلىش كېرەك.
</S>
<S ID=67089>
 ئەگەر ئاپتوبانكىدىن يىراقلاپ كەتكەندىن كېيىن پۇلنىڭ ساختىلىقىنى بايقىغان بولسا بانكىغا بېرىپ پۇلنىڭ ساختىلىقىنى تەكشۈرۈپ بېرىشنى ئىلتىماس قىلىش كېرەك.
</S>
<S ID=67090>
ئەگەر بانكا بۇ ساختا پۇلنى ئاپتوبانكىدىن چىقمىغان دەپ قارىسا بۇ ساختا پۇلنى تۇتۇپ قالىدۇ ھەم مۇئامىلىدارنىڭ زىيىنىنى تۆلەپ بەرمەيدۇ. مۇئامىلىدار تەكشۈرۈش نەتىجىسىگە قايىل بولمىسا يەنە بىر قېتىم تەكشۈرۈپ بېرىشنى ئىلتىماس قىلسا بولىدۇ.
</S>
<S ID=67091>
تەكشۈرۈش ئارقىلىق ساختىلىقى جەزملەشتۈرۈلگەن پۇلنى بانكا تۇتۇپ قالىدۇ ھەم ‹‹ساختا پۇلنى تۇتۇپ قېلىش ئىسپاتى›› چىقىرىپ بېرىدۇ.
</S>
<S ID=67092>
بەلگىلىمە بويىچە ئەگەر بۇ ساختا پۇل مۇشۇ بانكىنىڭ ئاپتوبانكىسىدىن چىققان بولسا بانكا تەرەپ تولۇق سوممىسى بويىچە مۇئامىلىدارغا تۆلەپ بېرىدۇ؛ ئەگەر ساختا پۇل ج خ ئورگانلىرى ۋە باشقا پۇل مۇئامىلە ئاپپاراتلىرى تەرىپىدىن تۇتۇپ قېلىنغان بولسا ‹‹ساختا پۇلنى تۇتۇپ قېلىش ئىسپاتى››غا ئاساسەن ئاپتوبانكىنى ئورناتقان بانكا ساختا پۇلنىڭ سوممىسى بويىچە زىياننى تۆلەپ بېرىدۇ.
</S>
<S ID=67093>
نىجات قۇربان تەرجىمىسى
</S>
<S ID=67094>
‏
</S>
</TEXT>
/BODY
/DOC