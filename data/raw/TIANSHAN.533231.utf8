<DOC>
<DOCID>TIANSHAN.533231</DOCID>
<HEADER>
<CLASS>خەلقئارا</CLASS>
<DATE>2016-07-07 15:32:20</DATE>
</HEADER>
<BODY>
<HEADLINE>
<S ID=32327>
ئەنگلىيەنىڭ ياۋروپا ئىتتىپاقىدىن ئايرىلىپ چىقىشى دۇنيا ئىقتىسادىغا قانداق تەسىر كۆرسىتىدۇ؟
</S>
</HEADLINE>
<TEXT>
<S ID=32328>
 خوجائەخمەت نىياز
</S>
<S ID=32329>
   24 – ئىيۇن ئەنگلىيەنىڭ ياۋروپا ئىتتىپاقىدىن ئايرىلىپ چىقىشىنى ئومۇمىي خەلقنىڭ ئاۋازىغا قويۇشى نەتىجىسىدە %48.1كە قارشى %51.9 ئاۋاز بىلەن ئەنگلىيە ياۋروپا ئىتتىپاقىدىن ئايرىلىپ چىقتى. بۇ ئەنگلىيە ۋە ياۋروپاغا، ھەتتا دۇنيانىڭ سىياسىي، ئىقتىسادىي ۋەزىيىتىگە چوڭقۇر تەسىر كۆرسىتىدۇ.
</S>
<S ID=32330>
   بىرىنچى، ئەنگلىيەنىڭ ياۋروپا ئىتتىپاقىدىن ئايرىلىپ چىقىشى دۇنيا پۇل مۇئامىلە بازىرىدا داۋالغۇش پەيدا قىلدى. 24 – ئىيۇن نيۇ يورك ئالتۇن بېرژىسىدا ھەر ئۇنسىيە ئالتۇننىڭ باھاسى ئالدىنقى كۈندىكى 1256.25 ئامېرىكا دوللىرىدىن 1358.32 ئامېرىكا دوللىرىغا ئۆستى. شۇ كۈندىكى ئۆسۈش نىسبىتى %8.12كە يېتىپ، 2008 – يىلىدىن بۇيانقى ئەڭ چوڭ ئۆسۈش بولدى. فوندستېرلىڭنىڭ ئامېرىكا دوللىرىغا بولغان پېرېۋوت نىسبىتى ئالدىنقى كۈندىكىدىن %10تىن ئارتۇق تۆۋەنلەپ، 1985 – يىلىدىن بۇيانقى ئەڭ تۆۋەن نۇقتىغا چۈشتى، چېگرا سىرتىدىكى خەلق پۇلى كاپىتال بازىرىدا خەلق پۇلىنىڭ ئامېرىكا دوللىرىغا بولغان پېرېۋوت نىسبىتى 6.6520 يۈەنگە چۈشتى.
</S>
<S ID=32331>
   ئەنگلىيە، گېرمانىيە، ياپونىيە قاتارلىق دۆلەتلەرنىڭ شۇ كۈنلۈك پاي چېكى باھا كۆرسەتكۈچى %4.73، %7.25، %7.92 چۈشتى. شاڭخەي، شېنجېن ئاكسىيە بازارلىرىنىڭ پاي چېكى باھا كۆرسەتكۈچىمۇ %1.30 ۋە %1.05 چۈشۈپ، دۇنيا پۇل مۇئامىلە بازىرىدا يەنە بىر ‹‹قاراڭغۇ جۈمە››نى پەيدا قىلدى. بۇ داۋالغۇش گەرچە ئەنگلىيەنىڭ ياۋروپا ئىتتىپاقىدىن ئايرىلىپ چىقىشىدىن ئىبارەت تارىخىي بۇرۇلۇش نۇقتىسىدىكى ۋاقىتلىق ھادىسە بولسىمۇ، لېكىن جۇڭگونى ئۆز ئىچىگە ئالغان خەلقئارا پۇل مۇئامىلە بازىرىغا يەنە بىر مەزگىل تەسىر كۆرسىتىشى مۇمكىن. بۇنداق ئەھۋالدا مەبلەغ سالغۇچىلار پاي چېكى قاتارلىق خەتىرى يۇقىرى مۈلۈكلىرىنى سېتىۋېتىپ، خەتىرى تۆۋەنرەك ئالتۇن – كۈمۈش، زايوم قاتارلىق سېلىنما ۋاسىتىلىرىگە مەبلەغ سالىدۇ. ئەنگلىيە مەركىزىي بانكىسى كېيىنكى يېرىم يىلدا ئاز دېگەندە ئىككى قېتىم ئۆسۈم نىسبىتىنى تۆۋەنلىتىش ئارقىلىق ئىقتىسادنى قوزغىتىپ، فوندستېرلىڭنىڭ بازار بېسىمىنى يېنىكلىتىشى مۇمكىن.
</S>
<S ID=32332>
   ئىككىنچى، ئەنگلىيەنىڭ ياۋروپا ئىتتىپاقىدىن ئايرىلىپ چىقىشى ئۆز پۇتىغا ئۆزى پالتا چاپقانلىق. ئەنگلىيە نەچچە ئون يىلدىن بۇيان ياۋروپادىكى ئىتتىپاقداش دۆلەتلەر بىلەن سىياسىي، ئىقتىساد، سودا ۋە مەبلەغ سېلىش قاتارلىق تەرەپلەردە ئۆز ئارا ياردەم بېرىش، ئۆز ئارا تولۇقلاشتەك قويۇق ھەمكارلىق مۇناسىۋىتىدە بولۇپ كەلگەنىدى. بۇنىڭدىن باشقا ئىتتىپاقداش دۆلەت پۇقرالىرىنىڭ ئەنگلىيەدە ئىشقا ئورۇنلىشىش نىسبىتىمۇ %6.8تىن يۇقىرى بولۇپ، ئەنگلىيە بىلەن باشقا ئىتتىپاقداش دۆلەتلەر ئۆز ئارا ئەمگەك كۈچى چىقىرىش ۋە كىرگۈزۈش ئارقىلىق ئورتاق تەرەققىي قىلغان. ئەنگلىيە ياۋروپا ئىتتىپاقىدىن ئايرىلىپ چىققاندىن كېيىن ھەر قايسى تەرەپلەرنىڭ مەنپەئىتى ئوخشاشلا سەلبىي تەسىرگە ئۇچرايدۇ. بىرىنچى، ياۋروپا ئىتتىپاقىنىڭ بىرلىككە كەلگەن خامچوت پىلانى، كاپىتال بازىرى ۋە تاشقى سودا قاتارلىق ساھەلىرى بىۋاسىتە تەسىرگە ئۇچرايدۇ. ئامېرىكا مورگان سىتانلېي بانكىسىنىڭ مۆلچەرلىشىچە، ئەنگلىيەنىڭ ياۋروپا ئىتتىپاقىدىن ئايرىلىپ چىقىشى سەۋەبىدىن ياۋروپا ئىتتىپاقىنىڭ 2017 – يىللىق GDPسى 0.7 پوئېنتتىن 2 پوئېنتقىچە تۆۋەنلەپ، پۇل مۇئامىلە ۋە مەبلەغ سېلىش مۇھىتى ناچارلىشىشى مۇمكىن. پۇل مۇئامىلە كىرىزىسىدا ھالىدىن كەتكەن ياۋروپا ئىتتىپاقى ئىقتىسادنىڭ ئەسلىگە كېلىشى ئاستا بولۇۋاتقان ئەھۋالدا ئەنگلىيەنىڭ ئايرىلىپ چىقىشى بىلەن مۈشكۈل ئەھۋالغا چۈشۈپ قېلىشى مۇمكىن. ئىككىنچى، خەلقئارا پۇل فوندى تەشكىلاتى قاتارلىق نوپۇزلۇق ئاپپاراتلارنىڭ ئەڭ يېڭى مۆلچەرىچە، ئەنگلىيەنىڭ ياۋروپا ئىتتىپاقىدىن ئايرىلىپ چىقىشى ئۆز پۇتىغا ئۆزى پالتا چاپقانلىق بولۇپ، ئەنگلىيەنىڭ مەبلەغ سېلىش، ئىستېمال ۋە ئىشقا ئورۇنلىشىش قاتارلىق ساھەلىرىگە بۇزغۇنچىلىق خاراكتېرلىك تەسىر كۆرسىتىدىكەن.
</S>
<S ID=32333>
   ئەنگلىيە ياۋروپا ئىتتىپاقىدىن ئايرىلىپ چىققاندىن كېيىن، ياۋروپا ئىتتىپاقىدىكى پاراۋانلىق بازار تەمىناتىدىن مەھرۇم قالىدۇ. بۇ ئەنگلىيەنىڭ ئىمپورت – ئېكسپورت سودىسىغا ئېغىر تەسىر كۆرسىتىدۇ، قوشنا ئەللەردىن كىرىدىغان ئەمگەك كۈچلىرىنىڭ ئازىيىشى، مەبلەغ سېلىش ۋە سودا مۇئامىلىلىرىنىڭ سۇسلىشىشى بىلەن نۇرغۇن كارخانا كىرىزىسكە دۇچ كېلىدۇ. مۇشۇ سەۋەبتىن ئەنگلىيە 2020 – يىلىغا بارغاندا 100 مىليارد فوندستېرلىڭ، يەنى ئەنگلىيە ＰＤＧ سىنىڭ %5ىگە تەڭ بىۋاسىتە ئىقتىسادىي زىيان تارتىدىكەن.
</S>
<S ID=32334>
   ئۈچىنچى، ئەنگلىيەنىڭ ياۋروپا ئىتتىپاقىدىن ئايرىلىپ چىقىشى ئېلىمىزگىمۇ مۇئەييەن تەسىر كۆرسىتىدىكەن. جۇڭگو ئىسلاھات ئېلىپ بېرىش، ئىشىكنى ئېچىۋېتىشنى يولغا قويغان 37 يىلدىن بۇيان پائال، سالماق، ئىمكانىيەتلىك سىجىل تەرەققىيات ئىستراتېگىيەسىدە چىڭ تۇرۇپ، باراۋەر، ئادىل بولۇش پىرىنسىپى بويىچە، ياۋروپا ئىتتىپاقى ۋە ئۇنىڭغا ئەزا دۆلەتلەر بىلەن ئىقتىساد، سودا، مەبلەغ سېلىش ۋە پۇل مۇئامىلىسى قاتارلىق جەھەتلەردە ئىستېرېئولۇق ھەمكارلىق مۇناسىۋىتىنى تەرەققىي قىلدۇردى. رايون ھەمكارلىقى جەھەتتە جۇڭگو – شەرقىي ياۋروپا دۆلەتلىرى ھەمكارلىقى، جۇڭگو – جەنۇبىي ياۋروپا دۆلەتلىرى ھەمكارلىقى ۋە جۇڭگو – غەربىي شىمال ياۋروپا دۆلەتلىرى ھەمكارلىقى مېخانىزمىنى شەكىللەندۈردى. شۇڭا ئەنگلىيەنىڭ ياۋروپا ئىتتىپاقىدىن ئايرىلىپ چىقىشى جۇڭگونىڭ ئەنگلىيە ۋە ياۋروپا ئىتتىپاقى بىلەن بولغان ئىقتىساد – سودا مۇئامىلىسىگە چوڭ تەسىر كۆرسىتەلمەيدۇ. ئەنگلىيەنىڭ ياۋروپا ئىتتىپاقىدىن ئايرىلىپ چىقىشى جۇڭگو ئىقتىسادىغا قىسقا مەزگىللىك پاسسىپ تەسىر كۆرسىتىشى مۇمكىن. بۇنىڭدىن ئىلگىرى ئەنگلىيە جۇڭگو كارخانىلىرىنىڭ ياۋروپا ئىتتىپاقى بازىرىغا كىرىشىدىكى ‹‹ئۆتەڭ››، ‹‹بوسۇغا›› ئىدى. ئەنگلىيە ياۋروپا ئىتتىپاقىدىن ئايرىلىپ چىققاندىن كېيىن ئىقتىساد – سودا، مەبلەغ سېلىش، پۇل مۇئامىلە قاتارلىق ساھەلەردە ياۋروپا ئىتتىپاقى بىلەن قايتىدىن سۆھبەتلىشىش ئارقىلىق تۈرلۈك مۇناسىۋەتلەرنى تەڭشىشىگە توغرا كېلىدۇ. بۇنىڭ بىلەن جۇڭگو كارخانىلىرى قىسقا مۇددەت ئىچىدە مۇئەييەن قىيىنچىلىققا دۇچ كېلىشى مۇمكىن، بىراق ئوتتۇرا، ئۇزاق مەزگىلدىن قارىغاندا، تېخىمۇ كۆپ تاللاش پۇرسىتىگە ئېرىشەلەيدۇ. يەنى گېرمانىيە، فىرانسىيە، ئىتالىيە، گوللاندىيە قاتارلىق دۆلەتلەر بىلەن بىۋاسىتە سۆھبەتلىشىش ئارقىلىق تېخىمۇ كۆپ يېڭى بازار ئېچىش پۇرسىتىگە ئېرىشەلەيدۇ.
</S>
</TEXT>
/BODY
/DOC