<DOC>
<DOCID>TIANSHAN.565670</DOCID>
<HEADER>
<CLASS>شىنجاڭ</CLASS>
<DATE>2016-11-17 15:53:32</DATE>
</HEADER>
<BODY>
<HEADLINE>
<S ID=60249>
يېزا ئىگىلىك مەھسۇلاتلىرى كۆرگەزمىسى ئۆتكۈزۈش تەمىنلەش ھالقىسىدىكى قۇرۇلمىلىق ئىسلاھاتنىڭ ئېھتىياجى
</S>
</HEADLINE>
<TEXT>
<S ID=60250>
چېن چاڭۋېي
</S>
<S ID=60251>
 2016 – يىللىق شىنجاڭنىڭ داڭلىق، ئالاھىدە مەھسۇلاتلىرى ۋە ئىنچىكە پىششىقلاپ ئىشلەنگەن مەھسۇلاتلىرى شاڭخەي كۆرگەزمىسى 30 – ئۆكتەبىر شاڭخەي شەھىرىدە ئاياغلاشتى.
</S>
<S ID=60252>
ئاپتونوم رايونىمىزدىن بۇ قېتىمقى كۆرگەزمىگە قاتناشقان 170 نەچچە كارخانا ئۈچ كۈندە 1 مىليارد 890 مىليون يۈەن قىممىتىدىكى 58 ھەمكارلىق مۇددىئانامىسى ئىمزالىدى.
</S>
<S ID=60253>
 ئاپتونوم رايونىمىز 2009 – يىلى يېزا ئىگىلىك خىزمىتىنىڭ مۇھىم نۇقتىسىنى بازار ئېچىشقا قارىتىپ، بېيجىڭ، شاڭخەي ۋە گۇاڭجۇ قاتارلىق چوڭ شەھەرلەردە يېزا ئىگىلىك مەھسۇلاتلىرىنى كۆرگەزمە قىلدى.
</S>
<S ID=60254>
كۆپ يىل بازار ئېچىش ئارقىلىق كۆرگەزمىنىڭ ئۈنۈمى كۆرۈنەرلىك بولدى.
</S>
<S ID=60255>
 شاڭخەي كۆرگەزمىسى كۆپ يىللاردىن بۇيان يېزا ئىگىلىك مەھسۇلاتلىرىنى ئىشلەپچىقىرىش ۋە پىششىقلاپ ئىشلەش كارخانىلىرىنىڭ بازار ئېھتىياجىغا ماسلىشىشىغا تۈرتكە بولغاچقا، يېزا ئىگىلىك مەھسۇلاتلىرىنى پىششىقلاپ ئىشلەش ۋە سېتىشتا يېڭى ئۆزگىرىشلەر بولدى.
</S>
<S ID=60256>
 كۆرگەزمىنىڭ ئۈنۈمى كۆرۈنەرلىك بولدى
</S>
<S ID=60257>
 30 – ئۆكتەبىر يەنى شاڭخەي كۆرگەزمىسىنىڭ ئاخىرقى كۈنى شىنجاڭ ‹‹خۇادا›› دانلىق زىرائەت پەن – تېخنىكا چەكلىك شىركىتىنىڭ باش دىرېكتورى لى خۇامىن توختامنى يېنىغا سېلىپ، كۆرگەزمە ئورنىنى يىغىشتۇرغاچ خۇشال ھالدا مۇنداق دېدى: بۇ كۆرگەزمىگە تۇنجى قېتىم قاتنىشىپلا ياخشى ئۈنۈمگە ئېرىشتۇق، ھازىر بەش كارخانا بىلەن ھەمكارلىق مۇددىئانامىسى ۋە 5 مىليون يۈەن قىممىتىدىكى تۇنجى سېتىۋېلىش – سېتىش توختامى ئىمزالىدۇق.
</S>
<S ID=60258>
 شەرقىي جۇڭگودىكى چوڭ توپ سېتىش بازىرى، تاللا بازىرى ۋە سېتىش كارخانىلىرى ئۈچ كۈندىن بۇيان سودىلىشىپ، شەرقىي جۇڭگودىكى ئىستېمالچىلار ئومۇميۈزلۈك ياقتۇرىدىغان ئاقسۇ ئالمىسى، مۇناقى ئۈزۈم، نەشپۈت، قوغۇن، چىلان ۋە ياڭاق قاتارلىق مېۋىلەردىن ئىنچىكە پىششىقلاپ ئىشلەنگەن مەھسۇلاتلارنى ئاساس قىلىپ، 1 مىليارد 100 مىليون يۈەن قىممىتىدىكى 50 سېتىۋېلىش مۇددىئانامىسىنى ئىمزالىدى.
</S>
<S ID=60259>
دېھقانچىلىق مەھسۇلاتلىرىدىن سىرت، چارۋىچىلىق مەھسۇلاتلىرىمۇ بۇ قېتىمقى كۆرگەزمىدە قارشى ئېلىنىپ، قوي – كالىنىڭ نەسلىنى ياخشىلاش قاتارلىقلار بويىچە 790 مىليون يۈەن قىممىتىدىكى بەش ھەمكارلىق مۇددىئانامىسى ئىمزالاندى.
</S>
<S ID=60260>
 ئاپتونوم رايونىمىز 2009 – يىلى يېزا ئىگىلىك مەھسۇلاتلىرى بازىرىنى ئېچىش ئىستراتېگىيەسىنى يولغا قويۇپ، كۆپ يىل تىرىشچانلىق كۆرسىتىش ئارقىلىق ئاپتونوم رايوننىڭ ئىچى – سىرتىدا 13 مىڭ 700 يېزا ئىگىلىك مەھسۇلاتلىرىنى سېتىش تور نۇقتىسى قۇردى.
</S>
<S ID=60261>
2015 – يىلى سىرتقا سېتىلغان يېزا ئىگىلىك مەھسۇلاتلىرىدىن 9 مىليارد 200 مىليون يۈەن كىرىم قىلىندى، شەرقىي جۇڭگودىلا شىنجاڭنىڭ يېزا ئىگىلىك مەھسۇلاتلىرىنى سېتىش تور نۇقتىسى 2525كە، سېتىش كىرىمى 3 مىليارد 400 مىليون يۈەنگە يەتتى.
</S>
<S ID=60262>
بازار ئېچىشنىڭ شىنجاڭدىكى دېھقان – چارۋىچىلارنىڭ كىرىمىنى ئاشۇرۇشقا قوشقان تۆھپىسى %12كە يەتتى.
</S>
<S ID=60263>
 ئاپتونوم رايونلۇق يېزا ئىگىلىكىنى كەسىپلەشتۈرۈپ تەرەققىي قىلدۇرۇش ئىدارىسىنىڭ باشلىقى نۇرمەمەت تۇنىياز مۇنداق دېدى: شىنجاڭ يېزا ئىگىلىك مەھسۇلاتلىرىنىڭ شەرقىي جۇڭگو بازىرىدا ‹‹بىر مەركەز، ئىككى كۆرگەزمە، 1000دۇكان بولۇش››تەك يېڭى ۋەزىيەت بارلىققا كەلدى.
</S>
<S ID=60264>
شىنجاڭنىڭ يېزا ئىگىلىك مەھسۇلاتلىرىنى سىرتقا سېتىش ئىستراتېگىيەسى خەلقئارا مۇلازىمەت سەۋىيەسىگە ئىگە، ئىقتىدارى تولۇق بولغان زامانىۋى يېزا ئىگىلىك مەھسۇلاتلىرى ئەشيا ئوبوروتى سۇپىسىنى ھازىرلاپ بەردى.
</S>
<S ID=60265>
 ئىستېمال ئۇسۇلى يېزا ئىگىلىك مەھسۇلاتلىرىنىڭ تىپىنى ئۆزگەرتىپ دەرىجىسىنى ئۆستۈرۈشكە تۈرتكە بولدى
</S>
<S ID=60266>
 كۆرگەزمىدە ھەر بىر كارخانىنىڭ ماركىسى بارلىقىنى، مەھسۇلاتلىرىنى نەپىس ئىشلەنگەن خالتىغا سېلىپ كۆرگەزمىگە قويغانلىقىنى، پارچە جىڭلاپ ساتمىغانلىقىنى كۆردۈم.
</S>
<S ID=60267>
 70 ياشتىن ئاشقان شاڭخەي شەھەر ئاھالىسى شۈ خۇڭجېن كۆرگەزمە باشلىنىپ يېرىم سائەت ئۆتمەي ئايرىم خالتىغا قاچىلانغان چىلان ۋە ياڭاق قاتارلىق قۇرۇق مېۋىلەرنى سېتىۋالغان.
</S>
<S ID=60268>
ئۇ مۇنداق دېدى: شىنجاڭنىڭ مېۋ – چىۋىلىرى بەك تەملىك، سۈپىتى ياخشى، بۇ قېتىم چىلان ۋە ياڭاق قاتارلىق قۇرۇق مېۋىلەرنى سېتىۋالدىم.
</S>
<S ID=60269>
خالتىسى ۋە ماركىسىدىن قارىسام، 2009 – يىلى سېتىۋالغان قۇرۇق مېۋىلەردىن كۆپ ياخشى ئىكەن، كىچىك خالتىغا قاچىلانغان، ئىنچىكە پىششىقلاپ ئىشلەنگەن مەھسۇلاتلارنىڭ تۈرى كۆپەيتىلىپتۇ.
</S>
<S ID=60270>
 نۇرمەمەت تۇنىياز مۇنداق دېدى: ئېسىمدە قېلىشىچە، 2009 – يىلى تۇنجى قېتىم بۇ كۆرگەزمىگە قاتناشقاندا، نۇرغۇن كارخانا ۋە ھەمكارلىق كوپىراتىپى چىلان ۋە ئۈزۈم قاتارلىق قۇرۇق مېۋىلەرنى تاغارغا قاچىلاپ كەلگەن.
</S>
<S ID=60271>
ھازىر كارخانىچىلارنىڭ بازار ئېڭى بار بولدى، ئاساسەن دېگۈدەك مەھسۇلاتلارنى شۇ جاينىڭ ئىستېمال ئادىتى بويىچە نەپىس ئىشلەنگەن خالتىلارغا سېلىپ ساتىدىغان بولدى.
</S>
<S ID=60272>
 كۆرگەزمە يېزا ئىگىلىك مەھسۇلاتلىرىنى ئىشلەپچىقارغۇچىلارنى ئىستېمالچىلار بىلەن بىۋاسىتە ئۇچراشتۇرۇپ، ئۇلارنىڭ ئىستېمال ئادىتى ۋە ئۇسۇللىرىنى ئىگىلىشىگە پۇرسەت يارىتىپ بەرگەچكە، ئۇلار ئىشلەپچىقىرىش ۋە پىششىقلاپ ئىشلەش ھالقىلىرىنى تەڭشەپ، بازار ئېھتىياجىغا تېخىمۇ ماس كېلىدىغان مەھسۇلاتلارنى ئىشلەپچىقىرىشقا يۈزلەندى.
</S>
<S ID=60273>
 ئېلېكتىرونلۇق سودا كارخانىلارنىڭ ئاساسلىق سېتىش يوللىرىنىڭ بىرى بولۇپ قالدى
</S>
<S ID=60274>
 كۆرگەزمىدە ئىككى ئۆلچەملىك كود ئالما، قوي گۆشى ۋە گىرىم بۇيۇمى قاتارلىق مەھسۇلاتلاردا كەم بولسا بولمايدىغان ئامىل بولۇپ قالغان.
</S>
<S ID=60275>
 شىنجاڭ ‹‹فۇياڭ›› يېمەكلىكلەر چەكلىك شىركىتىنىڭ كۆرگەزمە ئورنىغا پارچىلاپ خالتىغا سېلىنغان قوي گۆشى قويۇلغان، كۆرسىتىش تاختىسىغا ئىككى ئۆلچەملىك كود چۈشۈرۈلگەن.
</S>
<S ID=60276>
بۇ شىركەتنىڭ سېتىش بۆلۈمىنىڭ دىرېكتورى شى بىڭ مۇنداق دېدى: ئىككى ئۆلچەملىك كودنى سۈرەتكە چۈشۈرگەندىن كېيىن، كارخانىنى تونۇشتۇرۇش، باقمىچىلىق بازىسى ۋە زاۋۇت بىناسى قاتارلىقلارنىڭ سۈرىتىنى كۆرگىلى بولىدۇ، يەنە مەھسۇلاتلارنى بىۋاسىتە سېتىۋالغىلى بولىدۇ.
</S>
<S ID=60277>
 ئۇنىڭ تونۇشتۇرۇشىچە، ئۇلار 2009 – يىلى كۆرگەزمىگە قاتناشقاندا، سېتىش سودىگىرى بىلەن ئالاقىلەشكەن ئىكەن.
</S>
<S ID=60278>
ھازىر مەھسۇلاتلارنى ئېلېكتىرونلۇق سودا سۇپىسى ئارقىلىق ساتىدىغان بوپتۇ.
</S>
<S ID=60279>
 ئىگىلىنىشىچە، ئاپتونوم رايونىمىزدىكى يېزا ئىگىلىك مەھسۇلاتلىرى كارخانىلىرى ئادەتتىكى سېتىش ئۇسۇلىدىن سىرت، ئېلېكتىرونلۇق سودا ئۇسۇلىنىمۇ قوللىنىدىكەن.
</S>
<S ID=60280>
‹‹ئەلى بابا›› – تارباغاتاي كەسىپلەر بەلبېغى ئېلېكتىرونلۇق سودا سۇپىسى قۇرۇلغان بىر يىلدىن كۆپرەك ۋاقىتتىن بۇيان 430 نەچچە كارخانا بۇ سۇپىغا قاتناشقان، ئۇلارنىڭ ئىچىدە ساۋەن ناھىيەسىدىن 267 كارخانا قاتناشقان بولۇپ، ئومۇمىي سودا سوممىسى 117 مىليون يۈەنگە يەتكەن.
</S>
<S ID=60281>
‹‹خۇالىڭ›› چارۋىچىلىق كەسپىنى تەرەققىي قىلدۇرۇش چەكلىك شىركىتىنىڭ OD دېھقانچىلىق ۋە چارۋىچىلىق مەھسۇلاتلىرى سودا سۇپىسى مەملىكەت بويىچە ئەڭ چوڭ، يەنى 10 مىڭ توننىلىق سوغۇق ساقلاش ئىسكىلاتى، ئىسكىلاتتا ساقلاش ۋە يۆتكەپ توشۇش مەركىزى قۇرۇپ، ئېلېكتىرونلۇق سودا توپىنى شەكىللەندۈرگەن.
</S>
<S ID=60282>
 ھازىر ئاپتونوم رايونىمىزدىكى يېزا ئىگىلىك مەھسۇلاتلىرىنىڭ توردا سېتىلىش سۈرئىتى مەملىكەت بويىچە ئەڭ تېز، ئاپتونوم رايون بويىچە تور سودىگىرى 40 مىڭدىن، سېتىش ئومۇمىي سوممىسى 3 مىليارد يۈەندىن ئاشتى.
</S>
</TEXT>
/BODY
/DOC