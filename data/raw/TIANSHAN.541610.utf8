<DOC>
<DOCID>TIANSHAN.541610</DOCID>
<HEADER>
<CLASS>خەلقئارا</CLASS>
<DATE>2016-08-16 13:11:23</DATE>
</HEADER>
<BODY>
<HEADLINE>
<S ID=39712>
تىنچلىق سۆھبىتى مەغلۇپ بولدى، يەمەننىڭ تىنچلىق ئارزۇسى قاچان ئەمەلگە ئاشىدۇ؟
</S>
</HEADLINE>
<TEXT>
<S ID=39713>
   يەمەن زۇڭلىسى ئەھمەد ئوبېيد بىن دافىر 8 – ئاۋغۇست: يەمەن ھۆكۈمىتى خۇسى قوراللىقلىرىغا ھەرگىزمۇ يول قويمايدۇ، دېدى.
</S>
<S ID=39714>
بۇنىڭدىن ئىلگىرى، ب د ت نىڭ رەھبەرلىكىدە ئېلىپ بېرىلغان يەمەندىكى ھەرقايسى تەرەپنىڭ تىنچلىق سۆھبىتىنىڭ مەغلۇپ بولغانلىقى جاكارلاندى.
</S>
<S ID=39715>
تەھلىلچىلەر: يەمەندىكى نۇرغۇن چوڭقۇر قاتلاملىق مەسىلىگە بىۋاسىتە يۈزلەنمىسە، بۇ دۆلەتنىڭ ئەبەدىي تىنچلىقىدىن ئېغىز ئاچقىلى بولمايدۇ، دېدى.
</S>
<S ID=39716>
   تىنچلىق سۆھبىتى نېمە ئۈچۈن مەغلۇپ بولدى؟
</S>
<S ID=39717>
   ب د ت نىڭ يەمەن مەسىلىسى بويىچە خاس ئەلچىسى شەيخ ئەھمەد 6 – ئاۋغۇست كۇۋەيتتە ئۆتكۈزۈلگەن تىنچلىق سۆھبىتىنىڭ رەسمىي ئاخىرلاشقانلىقىنى جاكارلىدى.
</S>
<S ID=39718>
ئۈچ ئايدىن كۆپرەك داۋاملاشقان تىنچلىق سۆھبىتىدە ھېچقانداق بۆسۈش خاراكتېرلىك ئىلگىرىلەش بولمىدى.
</S>
<S ID=39719>
بۇ، يەمەن مەسىلىسىنى سىياسىي يول بىلەن ھەل قىلىشقا نىسبەتەن زور ئوڭۇشسىزلىق ھېسابلىنىدۇ.
</S>
<S ID=39720>
   ب د ت ھازىرغىچە بىر نەچچە قېتىم يەمەن مەسىلىسىگە مۇناسىۋەتلىك تىنچلىق سۆھبىتىگە رىياسەتچىلىك قىلغان بولسىمۇ، ھەممىسى مەغلۇبىيەت بىلەن ئاخىرلاشتى.
</S>
<S ID=39721>
كۆزەتكۈچىلەر: تىنچلىق سۆھبىتىنىڭ مەغلۇپ بولۇشىنى كەلتۈرۈپ چىقارغان مۇھىم سەۋەب شۇكى، يەمەندىكى ھەرقايسى تەرەپ ۋە خەلقئارا جەمئىيەت توقۇنۇشنىڭ مەنبەسىگە بىۋاسىتە يۈزلەنمىدى، رايون كۈچلىرىنىڭ ئارىلىشىشىمۇ يەمەن ۋەزىيىتىگە نىسبەتەن سەلبىي تەسىر پەيدا قىلدى، دېدى.
</S>
<S ID=39722>
   يەمەننىڭ سىياسىي تەھلىلچىسى ياسىن ئەل تايىمى: يەمەندىكى ھەرقايسى تەرەپ تىنچلىق سۆھبىتىدە ئىنتايىن جاھىل پوزىتسىيەدە بولدى، ھەرقانداق يول قويۇشنى رەت قىلدى.
</S>
<S ID=39723>
دۆلەت مەنپەئىتى بىرىنچى ئورۇنغا قويۇلمىسا، تىنچلىق سۆھبىتى مۇۋەپپەقىيەتلىك بولمايدۇ.
</S>
<S ID=39724>
يەنە بىر قىيىن نۇقتا رايون كۈچلىرىنىڭ يەمەندىكى تىركىشىۋاتقان ھەرقايسى تەرەپنى كۈشكۈرتۈشى ۋە ياردەم قىلىشىدۇر.
</S>
<S ID=39725>
بەزى دۆلەتلەرنىڭ نەزەرىدە، يەمەن رايون تەسىر كۈچى تالىشىدىغان كوزىر ھېسابلىنىدۇ.
</S>
<S ID=39726>
سەئۇدى ئەرەبىستان يەمەن توقۇنۇشىغا بۇزغۇنچىلىق خاراكتېرلىك ئارىلىشىشتىن ساقلىنىش بىلەن بىللە يەنە مۇھىم نۇقتىنى يەمەندە تىنچلىقنى قانداق ئەمەلگە ئاشۇرۇشقا ھەم يەمەننىڭ قانۇنلۇق ھۆكۈمەت قۇرۇشىغا ياردەم بېرىشكە قويۇشى كېرەك، دېدى.
</S>
<S ID=39727>
   يەمەن سانا ئۇنىۋېرسىتېتىنىڭ سىياسىي سوتسىيولوگىيە پىروفېسسورى قۇئاد ئەل سالاھى: يەمەن تىنچلىق سۆھبىتىنىڭ مەغلۇپ بولۇشىدىكى بىر مۇھىم سەۋەب شۇكى، ب د ت يەمەن توقۇنۇشىنىڭ ماھىيىتىنى تونۇپ يەتمىگەن.
</S>
<S ID=39728>
توقۇنۇشۇۋاتقان ھەرقايسى تەرەپ ب د ت نىڭ مەغلۇبىيىتىدىن پايدىلىنىپ، سىياسىي ۋە ھەربىي جەھەتتە ئۆزىنى ئوڭشىۋالماقچى، دېدى.
</S>
<S ID=39729>
   تىنچلىق ئىستىقبالى قانداق بولىدۇ؟
</S>
<S ID=39730>
   شەيخ ئەھمەد تىنچلىق سۆھبىتىنىڭ مەغلۇپ بولغانلىقىنى جاكارلىغاندا: توقۇنۇشۇۋاتقان ھەرقايسى تەرەپ بىر ئاي ئىچىدە تىنچلىق سۆھبىتىنى ئەسلىگە كەلتۈرۈش توغرىسىدا ۋەدە بەردى، سۆھبەت ئۆتكۈزۈلىدىغان ئورۇن ئايرىم قارار قىلىنىدۇ، دېدى.
</S>
<S ID=39731>
   لېكىن يەمەن ھەربىي تەرەپنىڭ خەۋىرىگە قارىغاندا، تىنچلىق سۆھبىتى ئاخىرلىشىپ بىر نەچچە سائەتتىن كېيىن، خۇسى قوراللىقلىرى كونترول قىلىۋالغان يەمەن پايتەختى سانانىڭ شەرقىدىكى رايوندا توقۇنۇش كۈچىيىپ، خۇسى قوراللىق تەشكىلاتىنىڭ 25 خادىمى ۋە ھۆكۈمەت ئارمىيەسىنىڭ 14 ئەسكىرى قازا قىلغان.
</S>
<S ID=39732>
   يەمەن سىياسىي تەھلىلچىسى ئەھمەد ئەل جەبۇر: ھازىر ھەرقايسى تەرەپ ئۇرۇش مەيدانىدا تېخى ھالسىزلانمىدى، بارلىق ئالامەت پايدىسىز يۆنىلىشنى كۆرسىتىۋاتىدۇ، ئۇزاق تىنچلىقنى ھازىرقى باسقۇچتا ئەمەلگە ئاشۇرۇش قىيىن.
</S>
<S ID=39733>
ب د ت تىنچلىق سۆھبىتىنى داۋاملىق پۈتۈن كۈچى بىلەن ئىلگىرى سۈرسىمۇ، پەقەت ۋاقىتلىق ئۇرۇش توختىتىشنى ئەمەلگە ئاشۇرۇشقا بولىدۇ، دېدى.
</S>
<S ID=39734>
   قۇئاد ئەل سالاھى يەنە: يەمەننىڭ ھازىرقى ۋەزىيىتى ئىنتايىن قالايمىقان، بۇ، ھازىر ياكى قىسقا مۇددەت ئىچىدە تىنچ ھەل قىلىش لايىھەسى ھاسىل قىلغان تەقدىردىمۇ، بۇنىڭ پەقەت ۋاقىتلىق تىنچلىق بولىدىغانلىقى، ئۇزاق ئۆتمەي قالايمىقانچىلىقنىڭ يەنە بىر خىل شەكىلدە پەيدا بولىدىغانلىقىدىن دېرەك بېرىدۇ، دېدى.
</S>
<S ID=39735>
   تىنچلىق سۆھبىتىدە ئىلگىرىلەشنى قولغا كەلتۈرۈش قىيىن، يەمەن ئىقتىسادىمۇ خارابلىشىش گىردابىغا بېرىپ قالدى.
</S>
<S ID=39736>
ماددىي ئەشيا كەمچىل بولغاچقا، مال باھاسى ئۆرلەپ، يەمەن خەلقىنىڭ تىنچلىققا بولغان تەلپۈنۈشى تېخىمۇ كۈچەيدى.
</S>
<S ID=39737>
2015 – يىلى 3 – ئايدا سەئۇدى ئەرەبىستان قاتارلىق دۆلەتلەر خۇسى قوراللىقلىرىغا ھەربىي ھەرىكەت قوزغىدى.
</S>
<S ID=39738>
شۇنىڭدىن باشلاپ يەمەنمۇ سەئۇدى ئەرەبىستان رەھبەرلىكىدىكى كۆپ دۆلەت بىرلەشمە ئارمىيەسى تەرىپىدىن ئومۇميۈزلۈك قامال قىلىنىپ، بارلىق مەبلەغ سېلىش ئىشلىرى ئۈزۈلۈپ قالدى، ئۇل ئەسلىھەلەرمۇ ئۇرۇشتا زور نىسبەتتە ۋەيران بولدى.
</S>
<S ID=39739>
   تەھلىلچىلەر: ئۇرۇش پەيدا قىلغان ماددىي ئەشيا كەمچىل بولۇش ۋە ئىقتىسادنىڭ خارابلىشىشى ھەرقايسى تەرەپنى ئەستايىدىل سۆھبەتلىشىشكە مەجبۇر قىلىشى مۇمكىن، دېدى.
</S>
<S ID=39740>
ئەھمەد ئەل جەبۇر: ئىقتىسادىي كىرىزىس يېقىنلاپ قالدى، بۇ ھەرقايسى تەرەپنى ئۆزلىرىنىڭ ئويلانمايلا قىلغان ئىشلىرى توغرىسىدا قايتا ئويلىنىشقا مەجبۇر قىلىدۇ، دېدى.
</S>
<S ID=39741>
شىنخۇا ئاگېنتلىقى
</S>
<S ID=39742>
‏
</S>
</TEXT>
/BODY
/DOC