<DOC>
<DOCID>TIANSHAN.530028</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-24 11:40:34</DATE>
</HEADER>
<BODY>
<HEADLINE>
<S ID=31324>
چوڭقۇر دوستلۇق، ئۈزۈلمەس رىشتە
</S>
</HEADLINE>
<TEXT>
<S ID=31325>
ئىختىيارىي مۇخبىرلىرىمىز ئابدۇسالام ئۇلۇغ، ئەركىنجان ئەھەت
</S>
<S ID=31326>
   ئونسۇ ناھىيەلىك تۇرالغۇ ۋە شەھەر – يېزا قۇرۇلۇشى ئىدارىسى ئاپتوموبىل ئەترىتىنىڭ باشلىقى ليۇ شۈنجۈن ئون نەچچە يىلدىن بۇيان باشقىلارغا ئىزچىل ياردەم قىلىپ، مىللەتلەر ئىتتىپاقلىقى ئۈلگىسى، دەپ تەرىپلىنىپ كەلمەكتە.
</S>
<S ID=31327>
   ليۇ شۈنجۈن بۇ ئىدارىنىڭ تازىلىق ئىشچىسى غۇنچەم تايىپقا ئىزچىل ياردەم قىلىپ، ئۇنىڭ بىلەن دوستلۇق ئورنىتىپ، 16 يىلدىن بۇيان ئىناق ئۆتۈپ، يېقىن قوشنىدارچىلىق مۇناسىۋىتىنى ساقلىدى. بۇ جەرياندا ئۆزئارا ئىشىنىش، ئۆزئارا ھۆرمەتلەش، ئۆزئارا ئۆگىنىش، ئۆزئارا ياردەم بېرىشتىن ئىبارەت ‹‹تۆت ئۆزئارا››نى باشلامچىلىق بىلەن ئەمەلدە كۆرسىتىپ، مىللەتلەر ئىتتىپاقلىقى مېلودىيەسىنى تۆمۈر چوققا ۋادىسىدا ياڭرىتىپ كەلدى. ھەر يىلى ھېيت – بايراملاردا ليۇ شۈنجۈن پۇل ۋە ماددىي بۇيۇملار بىلەن غۇنچەم تايىپنىڭ ئائىلىسىدىكىلەردىن ھال سوراپ تۇردى.
</S>
<S ID=31328>
   غۇنچەم تايىپنىڭ مۇقىم خىزمىتى بولمىغاچقا، ئائىلىسىدە قىيىنچىلىقى خېلىلا ئېغىر ئىدى. ئۇنىڭ ئۈستىگە قىزى ئوقۇيتتى، كېسەلچان ئېرىنىڭ ھالىدىن خەۋەر ئېلىش، ئائىلىسىنىڭ ئېغىر – يېنىك ئىشلىرىنى قىلىش ئۇنىڭ زىممىسىگە چۈشكەنىدى. ئۇلار كونىراپ كەتكەن بىر ئېغىز ئۆيدە ئولتۇراتتى. 2009 – يىلىنىڭ ئاخىرى جاندىن ئۆتكۈدەك قاتتىق سوغۇق بولۇۋاتقان كۈنلەرنىڭ بىرىدە، غۇنچەم تايىپنىڭ ئۆيىدە يېگۈدەك نەرسە قالمىدى، ئۇنى ئاز دەپ بالىسى ئاغرىپ قالدى. ليۇ شۈنجۈن ئەھۋالدىن خەۋەر تاپقاندىن كېيىن، ئازغىنا ئىش ھەققىگە ئۇن، گۈرۈچ، گۆش، ياغ، كۆمۈر سېتىۋېلىپ، ئۇنىڭ ئۆيىگە ئاپىرىپ بەردى. 2010 – يىلى 9 – ئايدا غۇنچەم تايىپنىڭ قىزى تۇمارىس رايون ئىچى تولۇقسىز ئوتتۇرا سىنىپىغا ئەلا نەتىجە بىلەن قوبۇل قىلىندى. بۇ ئائىلە ئەقىللىق قىزىدىن تولىمۇ سۆيۈندى. بىراق ئۇنىڭ تۇرمۇش پۇلى ئۇلارنىڭ بېشىنى قاتۇردى. بۇ ئىشتىن خەۋەر تاپقان ليۇ شۈنجۈن تۇمارىسقا 500 يۈەن پۇل ۋە بىر قۇر يېڭى كىيىم يوللۇق تۇتتى. سەمىمىيلىك، ۋاپادارلىقنى ئەلا بىلگەن ليۇ شۈنجۈن ئازغىنا ئىش ھەققىنى تېجەپ، تۇمارىسقا ھەر مەۋسۇمدە يېتەرلىك پۇل، كىيىم – كېچەك ئەۋەتىپ تۇردى. تۇمارىس ھەر قېتىم تەتىلدە قايتىپ كەلگەندە، ئالدى بىلەن يۆلەنچۈكى ليۇ شۈنجۈننى يوقلاپ، بۇ ئاق كۆڭۈل تاغىسىغا مىننەتدارلىقىنى بىلدۈردى. ليۇ شۈنجۈننىڭ ھەر جەھەتتىن قوللىشى، كۆڭۈل بۆلۈشى بىلەن تۇمارىس ئۈچ يىللىق ئوقۇشنى ئەلا نەتىجە بىلەن تاماملاپ، 2013 – يىلى 9 – ئايدا بېيجىڭ لۇخۇ ئوتتۇرا مەكتىپىگە قوبۇل قىلىندى.
</S>
<S ID=31329>
   2013 – يىلى 12 – ئايدا غۇنچەم تايىپ سەھەر قوپۇپ، كەچ يېتىپ تازىلىق قىلىپ تاپقان 1000 يۈەن ئىش ھەققىنى قىزىغا ئەۋەتىۋەتكەنىدى. ئەمما قىشنىڭ جۇدۇنلۇق كۈنلىرىدە، غۇنچەم تايىپنىڭ ئېرى قىيىنچىلىققا بەرداشلىق بېرەلمەي ئورۇنسىز جېدەل قىلىپ، ئۆيدىن چىقىپ كەتتى. بىچارە غۇنچەم تايىپ تىكەندەك يالغۇز قالدى، ئۆيدە يېگۈدەك ھېچ نەرسە يوق ئىدى. دەل شۇ پەيتتە ليۇ شۈنجۈن ئۇنىڭ ئەھۋالىدىن خەۋەر تېپىپ، ئۆزى ياردەم قىلىپلا قالماي، ئەترەتتىكى گۈلنۇر، ئازادەم قاتارلىق ياخشى نىيەتلىك كىشىلەرگە ئەھۋالنى چۈشەندۈرۈپ، ئۇلارنىمۇ غۇنچەم تايىپقا ياردەم قىلىشقا سەپەرۋەر قىلدى. شۇنىڭ بىلەن گۈلنۇر غۇنچەم تايىپقا 600 يۈەن ياردەم قىلدى، ئازادەم غۇنچەم تايىپنى ئۆيىگە ئاپىرىپ بىر قىش تۇرغۇزۇپ ھالىدىن خەۋەر ئالدى. ليۇ شۈنجۈن بىلەن خوتۇنى تۇمارىسنىڭ ئوقۇش، تۇرمۇش خىراجىتىنى ئايمۇئاي ئەۋەتىپ تۇردى، ليۇ شۈنجۈننىڭ ياردىمى بىلەن غۇنچەم تايىپنىڭ يوقسۇزلۇق دەستىدىن مۇزلاپ كەتكەن قەلبى ئاستا – ئاستا ئىللىشقا باشلىدى، قىزى تۇمارىسنىڭ ئوقۇشىمۇ خەيرلىك بولدى. يېقىندا ليۇ شۈنجۈن ئىدارە مەسئۇلىغا غۇنچەم تايىپنىڭ ئەھۋالىنى قايتا – قايتا ئىنكاس قىلىپ، غۇنچەم تايىپنى تازىلىق قىلىش ھەم خىزمەتچىلەرگە تاماق ئېتىشتىن ئىبارەت قوش ئىش ھەققى بېرىدىغان مۇقىم خىزمەتكە ئورۇنلاشتۇرۇپ، ئۇنىڭ تۇرمۇشىنى كاپالەتكە ئىگە قىلدى.
</S>
<S ID=31330>
   ليۇ شۈنجۈن مۇنداق دېدى: مىللەتلەر ئىتتىپاقلىقىنى ئىلگىرى سۈرۈشتە، ھەممىمىز چىن كۆڭلىمىز، چىن ھېسسىياتىمىز ۋە سەمىمىيىتىمىز بىلەن قىيىنچىلىقى بارلار ئۈچۈن كۆپرەك ئەمەلىي ئىش قىلىپ بېرىشىمىز كېرەك.
</S>
</TEXT>
/BODY
/DOC