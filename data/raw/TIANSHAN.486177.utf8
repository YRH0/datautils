<DOC>
<DOCID>TIANSHAN.486177</DOCID>
<HEADER>
<CLASS>مەملىكەت</CLASS>
<DATE>2016-01-08 12:56:48</DATE>
</HEADER>
<BODY>
<HEADLINE>
<S ID=1905>
جېڭجۇدا بىر دوختۇرخانا مەجبۇرىي چېقىۋېتىلدى
</S>
</HEADLINE>
<TEXT>
<S ID=1906>
   شىنخۇا تورى جېڭجۇ 7-يانۋار تېلېگراممىسى : مۇخبىرنىڭ 7-يانۋار جېڭجۇ ئۇنىۋېرسىتېتى قارمىقىدىكى 4- دوختۇرخانىدىن ئىگىلىشىچە، بۇ دوختۇرخانىنىڭ قىسمەن قۇرۇلۇشلىرى شۇ كۈنى چۈشتىن بۇرۇن تۇيۇقسىز چېقىلىپ، بىر قىسىم داۋالاش ئۈسكۈنىلىرى بۇزۇلۇپ كەتكەن، جەسەت ساقلاش ئۆيى ئۆرۈۋېتىلىپ، نۇرغۇن جەسەتلەر كۆمۈۋېتىلگەن.
</S>
<S ID=1907>
نۆۋەتتە، دوختۇرخانىنىڭ نورمال داۋالاش پائالىيىتى توختاپ قالغان.
</S>
<S ID=1908>
    جېڭجۇ شەھىرىنىڭ شىمالىي ئايلانما بىلەن جياڭشەن يولى كېسىشكەن يول ئېغىزى ئەتراپىدا مۇخبىر چېقىلغان نەق مەيداندىن بەزى داۋالاش بۆلۈملىرىدىكى چوڭ تىپتىكى يۈرۈشلۈك داۋالاش ئۈسكۈنىلىرىنىڭ كۆمۈلۈپ قالغانلىقىنى، قىسمەن ئۈسكۈنىلەرنىڭ بۇزۇلۇپ كەتكەنلىكىنى كۆرگەن.
</S>
<S ID=1909>
    نەق مەيداننى كۆرگۈچى كۆز كېسەللىكلىرى بۆلۈمى دوختۇرىنىڭ تونۇشتۇرۇشىچە، 7- يانۋار چۈشتىن بۇرۇن سائەت 9:20 ئەتراپىدا، سىرتتىن ئىككى بولكىۋاي كېلىپ، سالاھىيىتى ئېنىق بولمىغان ئون نەچچە ئادەم بولكىۋايدىن چۈشۈپ، خىزمەتچى خادىملارنى سىرتقا ئىتتىرىپ چىقىرىۋەتكەن ھەمدە چوڭ تىپتىكى توپا ئىتتىرىش ماشىنىسى بىلەن مەجبۇرىي چېقىشقا باشلىغان.
</S>
<S ID=1910>
    دوختۇرخانا تەشۋىقات بۆلۈمىنىڭ مۇئاۋىن باشلىقى يۈەن فاڭنىڭ ئاشكارلىشىچە، مەجبۇرىي چېقىشتا رادىئوئاكتىپ بۆلۈمى بىلەن جەسەتخانا ئەڭ ئېغىر زىيانغا ئۇچرىغان، بۇنىڭ ئىچىدە رادىئوئاكتىپ بۆلۈمىنىڭ توك يوللىرى بۇزۇلغان، مىليون يۈەنلىك ئۈسكۈنە كۆمۈلۈپ قالغان؛ جەسەتخانا ئۆرۈۋېتىلىپ، ئالتە جەسەت كۆمۈلۈپ قالغان.
</S>
<S ID=1911>
    يۈەن فاڭ يەنە مۇنداق دېدى : ئۆلگەنلەرنىڭ جەسىتىنى كۆمۈۋېتىش ئۇلارغا ھۆرمەت قىلمىغانلىق، بۇنداق ئىشنىڭ يۈز بېرىشىنى ھەرگىزمۇ ئويلاپ باقمىغان ئىدۇق.
</S>
<S ID=1912>
رادىئوئاكتىپ بۆلۈمىنىڭ ئۈسكۈنلىرى كۆمۈلۈپ قېلىپ، تەكشۈرۈشنىمۇ قىلالمىدۇق، داۋالاش ۋاقىتىنچە مەجبۇرىي توختىتىلدى، نۇرغۇن بىمارلار باشقا دوختۇرخانىلارغا ئالمىشىپ كەتتى.
</S>
<S ID=1913>
    ئىگىلىنىشىچە، 2015- يىلى 7-ئايدىن باشلاپ، ئەتراپتىكى يوللارنى كېڭەيتىش قۇرۇلۇشىغا ماسلىشىش ئۈچۈن، جېڭجۇ ئۇنىۋېرسىتېتى قارمىقىدىكى 4-دوختۇرخانىنىڭ قىسمەن قۇرۇلۇشلىرى ئىلگىرى- كېيىن بولۇپ چېقىۋېتىلگەن.
</S>
<S ID=1914>
لېكىن داۋالاش ئۈسكۈنىلىرى بىر قەدەر كۆپ بولغاچقا، رادىئوئاكتىپ بۆلۈمىنى ئۆز ئىچىگە ئالغان بىر قىسىم داۋالاش بۆلۈملىرىنى چېقىش خىزمىتى بىر قەدەر ئاستا بولغان.
</S>
<S ID=1915>
2015- يىلى 12- ئاينىڭ ئاخىرى، جېڭخۇ شەھىرى خۇيجى رايونى شەھەر قۇرۇلۇشى تارماقلىرىنىڭ خىزمەتچى خادىملىرى دوختۇرخانا بىلەن چېقىپ كۆچۈرۈش ئىشى توغرىلىق سۆزلەشكەن.
</S>
<S ID=1916>
    نۆۋەتتە، دوختۇرخانا تەرەپ ساقچىغا دېلو مەلۇم قىلغان بولۇپ، ئىشنىڭ تەپسىلاتى تەكشۈرۈلۈۋېتىپتۇ.
</S>
<S ID=1917>
‏
</S>
</TEXT>
/BODY
/DOC