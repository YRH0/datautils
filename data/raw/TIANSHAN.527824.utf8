<DOC>
<DOCID>TIANSHAN.527824</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-12 17:25:57</DATE>
</HEADER>
<BODY>
<HEADLINE>
<S ID=30380>
ئىستېمالچىلار سېتىۋالماقچى بولغان تاۋارنى چۈشىنىشكە ئەھمىيەت بېرىشى كېرەك
</S>
</HEADLINE>
<TEXT>
<S ID=30381>
جەمىلە يارمۇھەممەت
</S>
<S ID=30382>
  نۆۋەتتە بەزى ساھەلەردە ناتوغرا رىقابەت باش كۆتۈرۈپ، ساختا، ناچار تاۋارلار يامراپ، ئىستېمالچىلارنىڭ مەنپەئىتىگە زىيان يەتكۈزمەكتە، ھەتتا جىسمانىي – روھىي زىيانلارنى كەلتۈرمەكتە. قانداق قىلغاندا، ئىستېمالدا زىيان – زەخمەتتىن ساقلانغىلى بولىدۇ؟ بۇنىڭ ئۈچۈن ئىلمىي ئىستېمال قورالىدىن پايدىلىنىپ ھوقۇق – مەنپەئىتىمىزنى قوغدىشىمىز ۋە ئىستېمال قىلماقچى بولغان تاۋار ياكى مۇلازىمەتنى چۈشىنىشىمىز كېرەك.
</S>
<S ID=30383>
   يېڭىدىن تۈزىتىش كىرگۈزۈلگەن ‹‹جۇڭخۇا خەلق جۇمھۇرىيىتىنىڭ ئىستېمالچىلارنىڭ ھوقۇق – مەنپەئىتىنى قوغداش قانۇنى››دا ئىستېمالچىلارنىڭ تاۋار ۋە مۇلازىمەتنى چۈشىنىش ھوقۇقى، شۇنداقلا ئۆز مەنپەئىتىنى قوغداش، تاۋار ۋە مۇلازىمەتكە دائىر بىلىمگە ئېرىشىش ھوقۇقى گەۋدىلەندۈرۈلگەن. مەسىلەن: مەزكۇر قانۇننىڭ 8 – ماددىسىدا ‹‹ئىستېمالچىلار سېتىۋالىدىغان، ئىشلىتىدىغان تاۋار ياكى قوبۇل قىلىدىغان مۇلازىمەتنىڭ ئەينەن ئەھۋالىنى بىلىش ھوقۇقىغا ئىگە. ئىستېمالچىلار تاۋار ياكى مۇلازىمەتنىڭ ئەھۋالىغا قاراپ، تىجارەتچىلەردىن تاۋار باھاسى، ئىشلەنگەن جايى، ئىشلەپچىقارغۇچى، ئىشلىتىش ئورنى، خۇسۇسىيىتى، ئۆلچىمى، دەرىجىسى، ئاساسىي تەركىبى، ئىشلەنگەن ۋاقتى، كۈچكە ئىگە مۇددىتى، لاياقەتلىك ئىسپاتى، ئىشلىتىش چۈشەندۈرمىسى، ساتقاندىن كېيىنكى مۇلازىمەت ياكى مۇلازىمەت مەزمۇنى، ئۆلچىمى، خىراجىتى قاتارلىق مۇناسىۋەتلىك ئەھۋاللار بىلەن تەمىنلەشنى تەلەپ قىلىشقا ھوقۇقلۇق›› دەپ بەلگىلەنگەن. شۇنىڭغا ماس ھالدا تىجارەتچىلەرنىڭ بۇنداق ھوقۇقنى كاپالەتلەندۈرۈش، تاۋار ياكى مۇلازىمەتتە مەۋجۇت نۇقسانلار توغرىسىدا ئىستېمالچىلارنى ئالدىن ئاگاھلاندۇرۇش مەجبۇرىيىتى ئېنىق كۆرسىتىلگەن. شۇڭا ئىستېمالچى بىلىش ھوقۇقىنى تەلەپ قىلىشتا چىڭ تۇرغاندىلا، بۇ مۇقەررەر ھالدا تىجارەتچىنىڭ ئۆزى تەمىنلىگەن تاۋار ياكى مۇلازىمەتنىڭ ئەينەن ئەھۋالىنى ئىستېمالچىغا تولۇق بىلدۈرۈش ۋە تېگىشلىك مەجبۇرىيىتىنى ئادا قىلىشىغا تۈرتكە بولىدۇ، ئەلۋەتتە.
</S>
<S ID=30384>
   نۆۋەتتە تاۋار ياكى مۇلازىمەتنى چۈشەنمەي تۇرۇپ قارىغۇلارچە ئىستېمال قىلىش، ئىستېمالچىلارنىڭ ھوقۇق – مەنپەئىتى زىيان – زەخمەتكە ئۇچرىغاندا، قانۇن ئارقىلىق قوغدىنىشنى بىلەلمەي تەمتىرەپ يۈرىدىغان ئەھۋاللار كۆپ. كۆپ ھاللاردا ئىستېمالچىلار تاۋار سېتىۋالغاندا، سۈپىتى ئۆزگەرگەن تاۋار بولمىسىلا، تاۋارنىڭ چۈشەندۈرۈشى بار ئەھۋالدا تىجارەتچىلەرنىڭ ئاغزاكى چۈشەندۈرۈشىنى تەلەپ قىلىپ كەتمەيدۇ. بەزىدە تىجارەتچىلەر سېتىش جەريانىدا ئىستېمالچىنىڭ بىلىش ھوقۇقىغا ئېتىبار بەرمىگەن بولسا، بەزى ئىستېمالچىلار بىلىش ۋە بىلىمگە ئېرىشىش ھوقۇقىنى كاپالەتكە ئىگە قىلىشقا ئەھمىيەت بەرمەيدۇ، بەزى ھاللاردا ئىستېمالچىنىڭ زىيان – زەخمەتكە ئۇچرىشى، ئۆزىنىڭ ئىشلىتىش ئۇسۇلىدىكى خاتالىقتىن، مەھسۇلاتنى چۈشەنمەي قارىغۇلارچە ئىشلىتىشتىن كېلىپ چىقىدۇ.
</S>
<S ID=30385>
   ‹‹جۇڭخۇا خەلق جۇمھۇرىيىتىنىڭ ئىستېمالچىلارنىڭ ھوقۇق – مەنپەئىتىنى قوغداش قانۇنى››نىڭ 13 – ماددىسىدا مۇنداق دەپ بەلگىلەنگەن:‹‹ ئىستېمالچىلار ئىستېمال ۋە ئىستېمالچىلارنىڭ ھوقۇق – مەنپەئىتىنى قوغداشقا دائىر بىلىمگە ئېرىشىش ھوقۇقىغا ئىگە. ئىستېمالچىلار ئېھتىياجلىق تاۋار ياكى مۇلازىمەتكە ئائىت بىلىم ۋە ئىشلىتىش ماھارىتىنى تىرىشىپ ئىگىلەپ، ئۆزىنى قوغداش ئېڭىنى ئۆستۈرۈشى كېرەك››. دېمەك، ئىستېمالچىنىڭ بىلىمگە ئېرىشىش ھوقۇقى تىجارەتچىنىڭ تەمىن ئېتىش مەجبۇرىيىتىدىن بولۇپلا قالماي، بەلكى ئىستېمالچىنىڭ ئۆزىگە بولغان مەسئۇلىيىتىدىن دېرەك بېرىدۇ. ئىستېمال قىلماقچى بولغان تاۋار ياكى مۇلازىمەت ھەققىدە بىلىمگە ئېرىشىش دېگەنلىك، يەنە ئىستېمالچىدىن ئۆزىنىڭ بىلىم قۇرۇلمىسىغا ماس ھالدا پائال ئىزدىنىپ، تولۇق چۈشەنگەن ئاساستا ئىستېمال قىلىشنى، ئىلمىي ئىستېمال قىلىشنى، مۇناسىۋەتلىك قانۇن – نىزاملار ۋە پەن – تېخنىكا بىلىملىرى بىلەن قوراللىنىشنى، قانۇنلۇق يوللار ئارقىلىق ھوقۇق – مەنپەئىتىنى قوغداش ئىقتىدارىنى ھازىرلىشىنى تەلەپ قىلىدۇ.
</S>
</TEXT>
/BODY
/DOC