<DOC>
<DOCID>TIANSHAN.527734</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-12 16:25:20</DATE>
</HEADER>
<BODY>
<HEADLINE>
<S ID=30325>
يېزا ياشلىرىنىڭ ئۈلگىسى
</S>
</HEADLINE>
<TEXT>
<S ID=30326>
  غۇلجا ناھىيەسىنىڭ دۆڭمازار بازىرى ئازگال مەھەللە كەنتىنىڭ دۆڭمازار بازىرىغا كىرىش ئېغىزىدىكى قاتار كەتكەن دۇكانلار ئارىسىدا ‹‹ئەنسەردىن تۆمۈر بېزەكچىلىكى›› دېگەن خەت يېزىلغان ۋىۋىسكا كۆزگە ئالاھىدە چېلىقىدۇ. بۇ بېزەكچىلىك ئورنىنىڭ قۇرغۇچىسى 33 ياشلىق ئەنسەردىن رۇستەم بىرقانچە يىلدىن بۇيان تىرىشچانلىقىغا تايىنىپ ئۆز ئالدىغا ئىگىلىك تىكلەپ بېيىش باشلامچىسىغا ئايلىنىپلا قالماستىن، كەنتتىكى ئېشىنچا ئەمگەكچىلەرگە ئىش ئورنى ھازىرلاپ، ئۇلارنىڭ كىرىمىنىڭ كۆپىيىشىگە تۈرتكە بولدى.
</S>
<S ID=30327>
   ئەنسەردىننىڭ دادىسى بۇ دۇنيادىن ۋاقىتسىز ئايرىلغاندا، ئائىلىنىڭ ئېغىر يۈكى ئەمدىلا يىگىتلىك قىرانىغا يەتكەن ئەنسەردىننىڭ زىممىسىگە يۈكلەندى. ئۇ ئائىلىسىنىڭ يۈكىنى يېنىكلىتىش ئۈچۈن، تولۇق ئوتتۇرا مەكتەپنى پۈتكۈزۈپ، بىر مەزگىل دۆڭمازار بازىرىدىن ئىش ئۇقۇشۇپ ۋاقىتلىق ئىشلەپ يۈردى. كېيىن بىرەر ھۈنەرنىڭ پېشىنى تۇتۇش ئۈچۈن، 2002 – يىلى تۆمۈرچىلىك قىلىدىغان ئاكىسى قاھارنىڭ دۇكىنىدا شاگىرت بولۇپ ئىشلىدى. ئۇ بۇ جەرياندا ھۈنەرنى كۆڭۈل قويۇپ ئۆگىنىپ، بىرقانچە يىلدىلا ئۆز ئالدىغا مۇستەقىل ئىش قىلالايدىغان سەۋىيەگە يەتتى. كىشىلەرنىڭ ئىستېمال سەۋىيەسىنىڭ ئۆسۈشى ۋە زامانىۋى بېزەكچىلىك ماتېرىياللىرىنىڭ بازارنى ئىگىلىشىگە ئەگىشىپ، تۆمۈرچىلىكنىڭ بازىرى بارغانسېرى كاساتلىشىشقا قاراپ يۈزلەندى. ئەنسەردىن ئاكا – ئۇكا ئەمدىكى تىجارەت نىشانىنى ئەنئەنىۋى تۆمۈرچىلىك كەسپىدىن زامانغا لايىق تۆمۈر بېزەكچىلىك كەسپىگە قاراتتى ھەم بۇ كەسىپنى ئۆگىنىپ، تىجارىتىنى قايتىدىن جانلاندۇردى.
</S>
<S ID=30328>
   ئەنسەردىن رۇستەم ئۆز ئالدىغا ئىگىلىك تىكلەش ئۈچۈن، 2011 – يىلى ئۆزىنىڭ نەچچە يىلدىن بۇيان تاپقان – تەرگىنى، ئۇرۇق – تۇغقان، دوست – بۇرادەرلىرىنىڭ قوللىشى بىلەن ئون نەچچە مىڭ يۈەن مەبلەغ بىلەن تۆمۈر بېزەكچىلىكىگە ئىشلىتىدىغان ئۈسكۈنىلەرنى ئېلىپ، ئائىلىسىدە تۆمۈر بېزەكچىلىك زاۋۇتى قۇردى. شۇ يىلى كەنتتىكى ئالتە ئېشىنچا ئەمگەكچىنى زاۋۇتىدا ئىشقا ئورۇنلاشتۇرۇپ، تۇنجى قېتىم غۇلجا ناھىيەسىنىڭ ئۇيغۇر ئۇچئۇن يېزىسى ھاسانيۈزى كەنت باشلانغۇچ مەكتىپىنىڭ ۋېلىسىپىت قويۇش لاپىسىنى ياساپ، 25 مىڭ يۈەن كىرىم قىلدى. ئەنسەردىن رۇستەم باھانى مۇۋاپىق بېكىتىپ، ئىشنى پۇختا قىلىپ، ئىشىك ئالدىغىچە بېرىپ مۇلازىمەت قىلغاچقا، ئۇزاققا بارمايلا نامى چىقىپ، قوشنا ناھىيە، يېزىلاردىمۇ خېرىدارى كۆپەيدى. ‹‹تىرىشقان تاپار، تاشقا مىخ قاقار›› دېگەندەك، ئەنسەردىن رۇستەم تۆمۈر بېزەكچىلىك كەسپىدە ئىزدىنىپ، ئۆزگىچە يېڭىلىقلارنى يارىتىپ، مۇلازىمەت دائىرىسى ۋە كۆلىمىنى كېڭەيتتى. ئىش تۈرىنى ئون خىلدىن ئاشۇرۇپ، يىللىق كىرىمىنى 200 مىڭ يۈەنگە يەتكۈزۈپ، بازار بويىچە كۆزگە كۆرۈنگەن بېيىش باشلامچىسىغا ئايلىنىپ، ياشلارنىڭ ئىگىلىك تىكلىشىگە، ئىشقا ئورۇنلىشىشىغا تۈرتكە بولدى. بولۇپمۇ پارتىيەنىڭ يېزىلارغا قاراتقان نەپ يەتكۈزۈش سىياسىتى ئۇنىڭ تىجارىتىنى تېخىمۇ روناق تاپقۇزدى. 2012 – يىلى دۆڭمازار بازىرى ۋە قوشنا يېزىلاردا يولغا قويۇلغان ئەمىن تاپقۇزۇپ خەلقنى بېيىتىش قۇرۇلۇشى ئۇنىڭغا تېپىلغۇسىز پۇرسەت ئېلىپ كەلدى. ئۇ بۇ پۇرسەتنى چىڭ تۇتۇپ، دۆڭمازار بازىرى ۋە غۇلجا ناھىيەسىنىڭ سامىيۈزى يېزىسى، بايتوقاي بازىرى، چۇلۇقاي يېزىسىدىكى ئالاقىدار تارماقلار بىلەن مەسلىھەتلىشىش ئارقىلىق بۇ يېزىلاردا سېلىنغان 700 يۈرۈش ئائىلىنىڭ ئۆيلىرىنىڭ دەرۋازا، رېشاتكىلىرىنى ياساش ۋەزىپىسىنى ئۈستىگە ئالدى ۋە شۇ يىلى بەلگىلەنگەن مۆھلەتتە بۇ ئىشلارنى پۈتكۈزۈپ، 400 مىڭ يۈەندىن ئارتۇق پۇل تاپتى. ئۇ شۇ يىلى 100دىن ئارتۇق ئىشچى ئىشلەتتى. زاۋۇتىدا مۇقىم ئىشقا ئورۇنلاشقان ئىشچى 20گە يەتتى.
</S>
<S ID=30329>
   ئۇ مۇنداق دېدى: 2013 – يىلى ئاكام قاھار بىلەن 100 مىڭ يۈەن مەبلەغ سېلىپ ئۆي بېزەكچىلىك ياغاچ ماتېرىياللىرى زاۋۇتىنى قۇردۇق. بۇ زاۋۇتتا ئىشلەيدىغان ئەمگەكچى ئوندىن ئاشىدۇ. بۇ زاۋۇتتىنمۇ ھەر يىلى 100 مىڭ يۈەندىن ئارتۇق كىرىم قىلىمىز. خېرىدارغا ئىشىك ئالدىغىچە بېرىپ مۇلازىمەت قىلغىنىمىز ئۈچۈن تىجارىتىمىز روناق تاپتى. ھازىرغىچە 31 ياشنى ماھارەت بويىچە تەربىيەلىدىم. ئۇلارنىڭ ئارىسىدىكى ئىككى ياش ئۆز ئالدىغا ئىگىلىك تىكلەپ، يىللىق كىرىمىنى 80 مىڭ يۈەنگە يەتكۈزدى. زاۋۇتىمىزدا ئىشلەيدىغان ئىشچىلارغا ھەر ئايدا 3500 يۈەندىن 5000 يۈەنگىچە ئىش ھەققى بېرىۋاتىمەن. بۇ يىل 1 مىليون يۈەن مەبلەغ سېلىپ، زاۋۇت كۆلىمىنى كېڭەيتىپ، ئىشلەپچىقىرىشنى قېلىپلاشتۇرۇپ، تېخىمۇ كۆپ ئېشىنچا ئەمگەكچىنىڭ ئىشقا ئورۇنلىشىشىغا پۇرسەت يارىتىمەن.
</S>
<S ID=30330>
   ئازگال مەھەللە كەنتى پارتىيە ياچېيكىسىنىڭ شۇجىسى، كەنت ئاھالە كومىتېتىنىڭ مۇدىرى ۋارىسجان ئىلياس مۇنداق دېدى: ئەنسەردىن رۇستەم كەنت ياشلىرىنىڭ ئۈلگىسى. ئۇ بۇ نەتىجىلىرى بىلەن كۆپ قېتىم ناھىيە، بازار بويىچە ‹‹ئون مۇنەۋۋەر ياش››نىڭ بىرى، ‹‹بېيىش باشلامچىسى››، ‹‹ئىگىلىك تىكلەش ماھىرى›› بولۇپ باھالاندى.
</S>
</TEXT>
/BODY
/DOC