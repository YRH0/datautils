<DOC>
<DOCID>TIANSHAN.554802</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-10-08 18:33:42</DATE>
</HEADER>
<BODY>
<HEADLINE>
<S ID=52558>
كەلگۈسىگە تۇتاشقان تەرەققىيات يولى
</S>
</HEADLINE>
<TEXT>
<S ID=52559>
سادىق ئىمىر
</S>
<S ID=52560>
   15 يېشىدا تولۇقسىز ئوتتۇرا مەكتەپنى پۈتكۈزۈپ، ئاتا – ئانىسىغا ياردەملىشىپ دېھقانچىلىققا كىرىشكەن ئابلىكىم ئابدۇكېرىم تىرىكچىلىك يولىدا نۇرغۇن جاپا – مۇشەققەتلىك، ئەگرى – توقاي يوللارنى بېسىپ، بۈگۈنكى كۈندە كەنتتىكى كۆزگە كۆرۈنگەن بېيىش باشلامچىسىغا ئايلاندى.
</S>
<S ID=52561>
   لوپ ناھىيەسىنىڭ بەشتوغراق يېزىسى سۆگەتبوستان كەنتىدە تۇغۇلۇپ چوڭ بولغان، 30 ياشتىن ھالقىغان ئابلىكىم ئابدۇكېرىمنىڭ دادىسى ئابدۇكېرىم ئاكا ئىشچان، تىرىشچان، تېرىقچىلىق ئىشلىرى ۋە قوشۇمچە كەسىپكە ئېپى بولغاچقا، پەرزەنتلىرىنىمۇ كىچىكىدىنلا دېھقانچىلىق ۋە قوشۇمچە ئىش – ئوقەت بىلەن شۇغۇللىنىشقا يېتەكلەپ، ئۇلاردا تىرىكچىلىك غېمى ئۈچۈن تىنماي تىرىشىدىغان ئادەتنى يېتىلدۈرگەنىدى.
</S>
<S ID=52562>
   20 – ئەسىرنىڭ 90 – يىللىرىنىڭ ئاخىرىدا تولۇقسىز ئوتتۇرا مەكتەپنى پۈتكۈزگەن ئابلىكىم ئابدۇكېرىم دەسلەپتە كىچىك تىراكتوردا قۇملۇقنىڭ ئىچكىرىسىدىن سېغىز توپا، قۇم – شېغىل توشۇپ، قۇرۇلۇش ئورۇنلىرىغا ساتتى.
</S>
<S ID=52563>
2000 – يىللارنىڭ ئوتتۇرىلىرىدا ئۆي ئايرىپ چىققاندىن كېيىن، ئاتا – ئانىسىنىڭ ھەم ئۆزىنىڭ يېرىگە ئىشلىگەندىن سىرت، قوشنىلىرىنىڭ ۋە كەنتنىڭ 30 مو يېرىنى ئىجارە ئېلىپ تېرىدى.
</S>
<S ID=52564>
كېيىن تىراكتورىنى سېتىپ، كىچىك تىپتىكى كوزۇپلۇق ئاپتوموبىل سېتىۋېلىپ، قوي، كالا ئېلىپ – سېتىش، پاختا ئېلىپ – سېتىپ كىرىمىنى تېخىمۇ كۆپەيتتى.
</S>
<S ID=52565>
2014 – يىلى بانكىدىن 100 مىڭ يۈەن، ئۇرۇق – تۇغقان، دوست – بۇرادەرلىرىدىن 80 مىڭ يۈەن پۇل قەرز ئېلىپ، 500 كىۋادرات مېتىرلىق قوتان سېلىپ، 20 نەچچە كالا، 200چە قوي سېتىۋېلىپ بوردىدى.
</S>
<S ID=52566>
كەنت تەشكىلى ئۇنىڭغا كەنتتە دېھقانلار باقمىچىلىق ھەمكارلىق كوپىراتىپى قۇرۇپ، كۆلەملەشكەن باقمىچىلىقنى راۋاجلاندۇرۇپ، كەنت ئاھالىلىرىنى بېيىش يولىغا يېتەكلەش تەكلىپىنى بەردى.
</S>
<S ID=52567>
بۇلتۇر كەنت كوللېكتىپىنىڭ يەر ئاجرىتىپ بېرىشى ھەم سىياسەت، مەبلەغ جەھەتتىن قوللىشى نەتىجىسىدە، ئابلىكىم ئابدۇكېرىمنىڭ باشچىلىقىدا لوپ ناھىيەلىك ‹‹پاكنىيەت›› دېھقانلار باقمىچىلىق كەسپىي ھەمكارلىق كوپىراتىپى قۇرۇلدى.
</S>
<S ID=52568>
كەنتتىكى 80گە يېقىن دېھقان ئائىلىسىنىڭ پاي قوشۇشى بىلەن، 100دىن ئارتۇق قوي ‹‹پاكنىيەت›› دېھقانلار باقمىچىلىق كەسپىي ھەمكارلىق كوپىراتىپىدا بېقىلدى.
</S>
<S ID=52569>
كەنت تەشكىلى ۋە كەنت ئاھالىلىرىنىڭ قوللىشى، ئابلىكىم ئابدۇكېرىمنىڭ ھەر تەرەپلىمە ئىزدىنىشى بىلەن بۇ يىل كوپىراتىپنىڭ قوتىنىدا بېقىلىۋاتقان قوي 500گە يەتتى.
</S>
<S ID=52570>
   ئابلىكىم ئابدۇكېرىم باشچىلىقىدىكى ھەمكارلىق كوپىراتىپىنى باشقۇرۇش ھەيئىتى تىجارەت يوللىرىنى كېڭەيتىپ، كىرىمنى كۆپەيتىش ئۈچۈن، بېقىلىۋاتقان قويلارنى ناھىيە بازىرىدا ئۆزلىرى سويۇپ سېتىپ، گۆش سېتىشقا كەنتتىكى ئىككى دېھقاننى مەسئۇل قىلىپ، ئۇلارغا 2500 يۈەندىن ئىش ھەققى بەردى.
</S>
<S ID=52571>
   ئابلىكىم ئابدۇكېرىم بۇ يىل قۇربان ھېيت ھارپىسىدا تولىمۇ ئالدىراش بولۇپ كەتتى.
</S>
<S ID=52572>
ئۇ ھەر كۈنى ئاشخانا، دۇكانلارغا گۆش يەتكۈزۈپ بېرىپ ھېيت مەزگىلىدە كوپىراتىپنىڭ 300 قويىنى سېتىپ چىقاردى.
</S>
</TEXT>
/BODY
/DOC