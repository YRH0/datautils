<DOC>
<DOCID>TIANSHAN.568241</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-11-29 10:54:11</DATE>
</HEADER>
<BODY>
<HEADLINE>
<S ID=62169>
«يۇرتداشلىرىمغا ‹قۇدۇق› قېزىپ بەرسەم دەيمەن»
</S>
</HEADLINE>
<TEXT>
<S ID=62170>
ئاينۇر ئابلىمىت
</S>
<S ID=62171>
 ئاتۇش شەھىرىنىڭ ئازاق يېزىسى تىجەن كەنتىدە يۈسۈپ داۋۇت تىلغا ئېلىنسا، كىشىلەر ‹‹يۈسۈپ داۋۇتنىڭ ياردىمى بولمىغىنىدا، تۇرمۇشىمىز بۇنچە تېز ياخشىلىنىپ كېتەلمىگەن بولاتتى›› دېيىشىپ، ئۇنىڭ تەرىپىنى قىلىشىدۇ.
</S>
<S ID=62172>
 يۈسۈپ داۋۇت تىجەن كەنتىدە سىرتقا چىقىپ ئىشلەيدىغانلارنىڭ ئىنتايىن ئازلىقى، تۇرمۇشى غورىگىل دېھقانلارنىڭمۇ سىرتقا چىقىپ ئىشلەشنى خالىمايدىغانلىقىنى ھېس قىلىپ، ئۆيمۇ ئۆي كىرىپ ئۇلارغا پارتىيە، ھۆكۈمەتنىڭ ئەمگەكچىلەرنى سىرتقا چىقىرىش سىياسىتىنىڭ ئەۋزەللىكى، سىرتقا چىقىپ ئىشلەشنىڭ پايدىسى، قانۇنىي كاپالىتى ھەم مۇلازىمەت جەھەتتىكى ئېتىبار سىياسەتلەرنى قايتا – قايتا سۆزلەپ، ئۇلاردىكى ئىدىيەۋى توسالغۇنى تۈگىتىش ئۈچۈن كۆپ تىرىشچانلىق كۆرسەتتى.
</S>
<S ID=62173>
 60 ياشنىڭ قارىسىنى ئالغان قىزغىن، ئوچۇق – يورۇق يۈسۈپ داۋۇت ئۇزاقتىن بۇيان ئۈزۈم تىجارىتى قىلىش جەريانىدا، نۇرغۇن جايلارنىڭ ئەمگەكچى ئىشلىتىش قانۇنىيىتىنى ئىگىلىگەنىدى.
</S>
<S ID=62174>
ئۇ 2006 – يىلى قاراقاش، گۇما ناھىيەلىرىدە يىلدا زور تۈركۈمدە پەسىل خاراكتېرلىك ئىشلەمچى ئىشلىتىش ئېھتىياجى بارلىقىنى ئىگىلەپ، ئۇلار بىلەن ئالاقىلىشىپ، ئەمگەك ھەققى ئۆلچىمىنى بېكىتىپ، يۇرتىدىكى ئارتۇق ئەمگەكچىلەرنى بۇ جايلارغا بېرىپ ئىشلەشكە سەپەرۋەر قىلدى ھەمدە 2006 – يىلىدىن بۇيان 450 كىشىنى خوتەن ۋىلايىتىنىڭ ناھىيە (شەھەر)لىرىدە پەسىللىك ئىشلەشكە تونۇشتۇرۇپ، دېھقانلارنىڭ 2 مىليون يۈەن كىرىم قىلىشىغا تۈرتكە بولدى.
</S>
<S ID=62175>
ئۇ يەنە ئۈزۈم تىجارىتى قىلىش جەريانىدا يىلدا ئۈزۈم تېكىنى پۇتايدىغان مەزگىلدە 200دىن كۆپرەك ئەمگەكچىگە ئىش تېپىپ بەردى، ھەتتا ئىشلەتكۈچى تەرەپ ئىشلەمچىلەرنىڭ ئەمگەك ھەققىنى ۋاقتىدا بېرەلمىگەن چاغلاردا ئۆز يېنىدىن پۇل چىقىرىپ، ئۇلارنىڭ ئىش ھەققىنى ئالدىن بېرىپ تۇردى.
</S>
<S ID=62176>
 كەنتىمىزدە يەر ئاز ھەم ئۈنۈمسىز بولغاچقا، بەزى دېھقانلارنىڭ ھال – كۈنى ياخشى ئەمەس ئىدى.
</S>
<S ID=62177>
كەنتىمىزدە ئۇزاقتىن داۋاملىشىپ كېلىۋاتقان ئىقتىسادىي ئەھۋالى ياخشىراقلار ئىقتىسادىي ئەھۋالى ناچارراقلارنى يۆلەيدىغان ئەنئەنە بار.
</S>
<S ID=62178>
تىجارىتىم روناق تېپىپ كۈنۈم ياخشىلاندى، شۇڭا يۇرتداشلىرىمنى يۆلەش مەجبۇرىيىتىم بار، دەپ قارايمەن.
</S>
<S ID=62179>
ئۇلارنى ‹‹سۇ›› بېرىپ يۆلىگەندىن كۆرە، ‹‹قۇدۇق قېزىپ›› بېرىپ يۆلىسەم تېخىمۇ توغرا بولغىدەك، دەپ ئويلاپ، يۇرتداشلىرىمغا كۈنىنى ياخشىلاشنىڭ يولىنى، ئېپىنى كۆرسىتىپ بەردىم، دېدى يۈسۈپ داۋۇت يۇرتداشلىرىغا قىلىپ بېرىۋاتقان ئىشلىرىنىڭ ئۈنۈم بېرىۋاتقانلىقىدىن مەمنۇن بولۇپ.
</S>
<S ID=62180>
 يۈسۈپ داۋۇت يەنە دېھقانچىلىق تېخنىكىلىرىنى، تەجرىبىلىرىنى يۇرتداشلىرىغا تونۇشتۇرۇپ، ئۇلارنى بېيىش يولىغا يېتەكلىدى.
</S>
<S ID=62181>
تىجەن كەنتىدىكى ئىشلەمچىلەرمۇ يۈسۈپ داۋۇتنىڭ باشلامچىلىقىدا قىزىلسۇ ئوبلاستىنىڭ ‹‹سەمىمىي بولۇش، ۋەدىسىدە تۇرۇش، جاپاغا چىداپ ئىشلەش، ئىنتىزامغا بويسۇنۇش، مەدەنىي بولۇش››تەك ئەمگەكچىلەرنى سىرتقا چىقىرىش تۈزۈملىرىگە ئەمەل قىلغان ئاساستا سىرتقا چىقىپ ئىشلەپ، بېيىش يولىغا ماڭدى.
</S>
</TEXT>
/BODY
/DOC