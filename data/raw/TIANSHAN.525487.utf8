<DOC>
<DOCID>TIANSHAN.525487</DOCID>
<HEADER>
<CLASS>شىنجاڭ</CLASS>
<DATE>2016-05-29 12:02:28</DATE>
</HEADER>
<BODY>
<HEADLINE>
<S ID=29143>
خوتەن ئۇيغۇر دورىگەرلىك شىركىتىنىڭ پېيىنى 3-بازارغا سېلىش تەستىقلاندى
</S>
</HEADLINE>
<TEXT>
<S ID=29144>
مۇخبىرىمىز چېن چېن، ئىختىيارىي مۇخبىر سۇڭ ۋېي
</S>
<S ID=29145>
　　 يېقىندىن بۇيان، خوتەن ۋىلايەتلىك ئۇيغۇر دورىگەرلىك شىركىتىنىڭ پېيى 3- بازارغا سېلىنىدىغانلىقى توغرىسىدىكى خەۋەر تارقالدى. بۇ شىركەتنىڭ باش مۇدىرى ۋۇ جىخاۋ ھاياجانلانغان ھالدا: ئەنخۇي ئۆلكىسىنىڭ ياردىمىدە، شىركىتىمىز خوتەن ۋىلايىتىدە پېيى بازارغا سېلىنغان كارخانا بولماسلىق تارىخىغا خاتىمە بېرىدۇ، دېدى.
</S>
<S ID=29146>
　　خوتەن ۋىلايىتىدە ئۇيغۇر تېبابەتچىلىكى ئالىي تېخنىكومى، ئۇيغۇر تېبابەت دوختۇرخانىسى، ئۇيغۇر دورىگەرلىك شىركىتىنى ئاساس قىلغان مۇكەممەل ئۇيغۇر تېبابىتىدە داۋالاش، تېببىي دورا ياساش ئاساسىي تور سىستېمىسى بولۇپ، ئۇيغۇر تېبابىتى دورا ماتېرىياللىرىنىڭ مۇھىم يىغىلىش- تارقىلىش ئورنى. خوتەن ئۇيغۇر دورىگەرلىك شىركىتى ئۇيغۇر تېبابىتى تابلېتكا دورىلىرى، دانىچە دورىلار، كومىلاچ دورىلار، ئىچىملىك دورىلىرى، كاپسۇللۇق دورىلار قاتارلىق بەش دورا تىپىنى ئىشلەپچىقىرىدىغان كارخانا بولۇپ، ھازىر «قۇرسى ئىمساك» قاتارلىق دۆلەت يېمەكلىك- دورا نازارەتچىلىك ئىدارىسىنىڭ ئىشلەپچىقىرىش ئىجازىتىگە ئېرىشكەن تۆت خىل دورا تۈرى بولۇپ، بۇنىڭ ئىچىدە «قۇرسى ئىمساك» «جۇڭگو مىللىي تېبابەتچىلىكى ئىلمىي جەمئىيىتى تەۋسىيە قىلغان مەھسۇلات گۇۋاھنامىسى»گە ئېرىشتى.
</S>
<S ID=29147>
　　ئەنخۇي ئۆلكىسىنىڭ شىنجاڭغا نىشانلىق ياردەم بېرىش قوماندانلىق ئىشتابى ئەنخۇي «گويۈەن» ئاكسىيە شىركىتىنى ماسلاشتۇرۇپ، تىجارەت ئەھۋالى ۋە بازار ئىستىقبالى نىسبەتەن ياخشى بولغان ئۇيغۇر دورىگەرلىك شىركىتىنى پېيىنى بازارغا سېلىش بويىچە يېتەكلەش ۋە ئىلتىماس قىلىش خىزمىتىنى ياخشى ئىشلىدى ھەم خوتەن ئۇيغۇر تېبابەت دورىلىرى زاۋۇتىنىڭ پېيىنى ئىسلاھ قىلىپ ۋە مالىيەسىنى بىر تەرەپ قىلىپ، قانۇنىي ئىگە تىزگىنلەش قۇرۇلمىسى، مەھسۇلات ئېچىش، سېتىش يولى، تەشكىلىي قۇرۇلمىسى، خادىم قۇرۇلمىسى، سېتىش ئۇسۇلى، كەلگۈسى ئىستىقبالى قاتارلىقلارنى ئومۇميۈزلۈك چوڭقۇر ئانالىز قىلدى. خوتەن ئۇيغۇر دورىگەرلىك شىركىتىنىڭ پېيىنى بازارغا سېلىش ئىلتىماسى 3- ماي تەستىقلاندى. ئەنخۇي «گويۈەن» ئاكسىيە شىركىتىنىڭ ئاساسلىق مەسئۇللىرى 12- مايدىن باشلاپ يەنە ئۆمەك باشلاپ خوتەنگە كېلىپ، ئۇيغۇر دورىگەرلىك شىركىتىنىڭ پېيىنى 3- بازارغا سېلىش خىزمىتىگە يېتەكچىلىك قىلدى.
</S>
<S ID=29148>
　　خوتەن ۋىلايەتلىك پارتكومنىڭ مۇئاۋىن شۇجىسى، ئەنخۇي ئۆلكىسىنىڭ شىنجاڭغا نىشانلىق ياردەم بېرىش قوماندانلىق ئىشتابىنىڭ باش قوماندانى دىڭ زۇرۇڭ مۇنداق دېدى: «گويۈەن» ئاكسىيە شىركىتى بىلەن ھەمكارلىشىپ ئۇيغۇر دورىگەرلىك شىركىتىنىڭ پېيىنى بازارغا سېلىشىغا تۈرتكە بولۇپ، رايون ۋە مىللىي ئالاھىدىلىككە ئىگە ئۇيغۇر دورىگەرلىك كەسپىنى كاپىتال بازىرى بىلەن ئۇدۇللاش خوتەننىڭ كەسىپ تەرەققىياتىنىڭ يېڭى يولىنى ئېچىشتا ئۈلگىلىك، باشلامچىلىق رول ئوينايدۇ.
</S>
</TEXT>
/BODY
/DOC