<DOC>
<DOCID>TIANSHAN.543603</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-08-24 10:37:48</DATE>
</HEADER>
<BODY>
<HEADLINE>
<S ID=42140>
‹‹قىلىدىغان ئىشىمىز بار بولدى، ھەميېنىمىز تومپايدى، كۈنلىرىمىز ياخشىلاندى››
</S>
</HEADLINE>
<TEXT>
<S ID=42141>
ئاپتونوم رايونىمىزدىكى ھەر مىللەت ئامما خەلق تۇرمۇشى قۇرۇلۇشىدىن نەپ ئالدى
</S>
<S ID=42142>
   شى شىن خەۋەر قىلىدۇ: 29 ياشلىق نۇرنىسا توختىنىياز 23 – ئاۋغۇست ئاقسۇ شەھىرى ئايكۆل بازىرىدىكى شىنجاڭ ‹‹چيەنيې›› ئىلمە توقۇمىچىلىق چەكلىك شىركىتىنىڭ سېخىدا پايپاقلارنى ئوراپ قاچىلاۋاتاتتى.
</S>
<S ID=42143>
209 ئۇيغۇر ئايال ئىشچى نۇرنىساغا ئوخشاش ئۆز ئىش ئورنىدا ئالدىراش ئىدى.
</S>
<S ID=42144>
   ‹‹قىلىدىغان ئىشىمىز بار بولدى، ھەميېنىمىز تومپايدى، كۈنلىرىمىز ياخشىلاندى›› دېدى نۇرنىسا، ئۇ زاۋۇتتا ئىشلىگەندىن كېيىن ئىلگىرىكىدىن كۆپ خاتىرجەم بولغان ئىدى.
</S>
<S ID=42145>
   نۇرنىسانىڭ ئىش ئورنى ۋە ھەميېنى خەلق تۇرمۇشى كۆرسەتكۈچىدىكى ئىشقا ئورۇنلاشتۇرۇش ۋە كىرىمگە ۋەكىللىك قىلاتتى.
</S>
<S ID=42146>
   خەلق تۇرمۇشى ياخشىلانغاندىلا، ئاندىن ھەقىقىي ياخشىلانغان ھېسابلىنىدۇ. ئاپتونوم رايون ئامما ئەڭ كۆڭۈل بۆلىدىغان، ئەڭ بىۋاسىتە ۋە ئەڭ رېئال مەسىلىلەرنى ياخشى ھەل قىلىشنى ئالدىنقى ئورۇنغا قويۇپ، ھەر مىللەت ئاممىنى ئىقتىسادىي تەرەققىيات نەتىجىلىرىدىن ئورتاق بەھرىلەندۈردى.
</S>
<S ID=42147>
   بۇ يىلنىڭ ئالدىنقى يېرىمىدا، شىنجاڭنىڭ ئىقتىسادىدا ئومۇمىي جەھەتتىن مۇقىم بولۇش، مۇقىملىق ئاساسىدا ياخشىلىنىشقا يۈزلىنىش ۋەزىيىتى كۆرۈلدى، مۇقىم ئىشقا ئورۇنلاشتۇرۇش، خەلق تۇرمۇشىنىڭ تېز ياخشىلىنىشى بۇنىڭ گەۋدىلىك ئالاھىدىلىكى ھېسابلىنىدۇ.
</S>
<S ID=42148>
ئاپتونوم رايون بويىچە شەھەر – بازارلاردا يېڭىدىن 306 مىڭ 700 ئادەم ئىشقا ئورۇنلىشىپ، يىللىق نىشان – ۋەزىپىنىڭ %69.7ى ئورۇندالدى؛ ئاپتونوم رايون بويىچە شەھەر – بازارلاردا تىزىملانغان ئىشسىزلىق نىسبىتى %4.5 ئىچىدە كونترول قىلىندى؛ ئاپتونوم رايون بويىچە شەھەر – بازار ئاھالىسىنىڭ ئىلكىدىكى ئوتتۇرىچە كىرىم 13 مىڭ 868.50 يۈەنگە، يېزا ئاھالىسىنىڭ ئىلكىدىكى ئوتتۇرىچە كىرىم 1502.12 يۈەنگە يېتىپ، بۇلتۇرقى ئوخشاش مەزگىلدىكىدىن %9 ئاشتى.
</S>
<S ID=42149>
باھا ئامىلىنى چىقىرىۋەتكەندىن كېيىن، ئەمەلىي ئېشىش نىسبىتى ئايرىم – ئايرىم ھالدا %7.7 ۋە %7.8 بولۇپ، ئاھالىنىڭ كىرىمى ئاساسىي جەھەتتىن GDP (ئىچكى ئىشلەپچىقىرىش ئومۇمىي قىممىتى) بىلەن تەڭ قەدەمدە ئاشتى.
</S>
<S ID=42150>
   ئۆتكەن بەش يىلدا شىنجاڭنىڭ خەلق تۇرمۇشى قۇرۇلۇشىغا ئىشلىتىلگەن مالىيە مەبلىغى جەمئىي 940 مىليارد 900 مىليون يۈەنگە، يىللىق ئوتتۇرىچە ئېشىش نىسبىتى %18.5كە يېتىپ، خەلق تۇرمۇشى چىقىمى ھەر يىللىق جامائەت مالىيە خام چوت چىقىمىنىڭ %70تىن كۆپرەكىنى ئىگىلىگەن.
</S>
<S ID=42151>
   ئاپتونوم رايون ئۇدا يەتتە يىل خەلق تۇرمۇشى قۇرۇلۇشى يىلى پائالىيىتىنى قانات يايدۇردى، خەلق تۇرمۇشى قۇرۇلۇشى ئەلرايىنى مايىل قىلىپ، شەھەر، يېزا ئاھالىسىنى زور نەپكە ئېرىشتۈرۈپ، شەھەر، يېزا ئاھالىسىنىڭ كىرىمىنى ئاشۇرۇش سۈرئىتىنى تېزلىتىشىگە تۈرتكە بولدى.
</S>
<S ID=42152>
   ‹‹12 – بەش يىل›› مەزگىلىدە، ئاپتونوم رايونىمىزدا شەھەر – بازار ئاھالىسىنىڭ ئىلكىدىكى ئوتتۇرىچە كىرىمنىڭ يىللىق ئېشىش نىسبىتى %12.7كە، دېھقانلارنىڭ ئوتتۇرىچە ساپ كىرىمىنىڭ يىللىق ئېشىش نىسبىتى %13.6كە يېتىپ، ئېشىش سۈرئىتى ئۇدا بەش يىل مەملىكەت بويىچە ئالدىنقى قاتاردا تۇردى.
</S>
<S ID=42153>
ئىشقا ئورۇنلاشتۇرۇش، شەھەر، يېزا ئاھالىسىنىڭ تۇرالغۇ، ئىجتىمائىي كاپالەت قاتارلىق ئۇزاقتىن بۇيان مەۋجۇت بولۇپ تۇرۇۋاتقان خەلق تۇرمۇشىدىكى بىر تۈركۈم گەۋدىلىك مەسىلىلەر ئۈنۈملۈك ھەل قىلىندى.
</S>
<S ID=42154>
   خەلق تۇرمۇشىنى ئۈزلۈكسىز ياخشىلاش تەرەققىياتنى ئىلگىرى سۈرۈشنىڭ تۈپ مەقسىتى؛ خەلق تۇرمۇشىنىڭ ياخشىلىنىشى دەل يېڭى نورمال ھالەتتە شىنجاڭنىڭ ئىقتىسادىي قۇرۇلمىسىنىڭ تېز تەڭشىلىۋاتقانلىقى شۇنداقلا ئىسلاھاتنىڭ تېز ئىلگىرى سۈرۈلۈۋاتقانلىقىنى دەلىللىمەكتە.
</S>
<S ID=42155>
   مۇقىم ئىشقا ئورۇنلىشىش كەسىپ قۇرۇلمىسىنىڭ سىجىل ياخشىلىنىۋاتقانلىقنى ئەكس ئەتتۈردى.
</S>
<S ID=42156>
ئاپتونوم رايونىمىزدا مۇلازىمەتچىلىكنىڭ نىسبىتى 2015 – يىلى ئون نەچچە يىلدىن بۇيان تۇنجى قېتىم 2 – كەسىپتىن ھالقىپ، ئىقتىسادنىڭ ئېشىشىغا قوشقان تۆھپىسى %55 تىن ئاشتى؛ بۇ يىلنىڭ ئالدىنقى يېرىمىدا مۇلازىمەتچىلىكنىڭ ئىقتىسادنىڭ ئېشىشىغا قوشقان تۆھپىسى %56.7كە يېتىپ، 2 – كەسىپنىڭ 19.4 پىرسەنت پوئېنتلىق نىسبىتىدىن يۇقىرى بولدى.
</S>
<S ID=42157>
ئىشقا ئورۇنلاشتۇرۇشتىكى قوبۇل قىلىش ئىقتىدارى تېخىمۇ كۈچلۈك بولغان مۇلازىمەتچىلىك ئىقتىسادىي تەرەققىياتنىڭ تەڭدىن يېرىمىغا پۇختا تىرەك بولدى.
</S>
<S ID=42158>
   شۇنىڭ بىلەن بىللە، مۇلازىمەتچىلىك شەھەر، يېزا ئاھالىسىنىڭ كىرىمىنى ئاشۇرىدىغان يېڭى ئېشىش نۇقتىسىغا ئايلىنىپ، ئالدىنقى يېرىم يىلدا شەھەر، يېزا ئاھالىسىنىڭ كىرىمىنىڭ ئېشىشىغا قوشقان تۆھپىسى ئايرىم – ئايرىم ھالدا %24.9 ۋە %42.1كە يېتىپ، ئېشىش سۈرئىتى 1 – پەسىلدىكىدىن 7.9 پىرسەنت پوئېنت ۋە 26.6 پىرسەنت پوئېنت تېزلەشتى.
</S>
<S ID=42159>
   ئىستېمال بازىرىنىڭ مۇقىملىق ئاساسىدا ئاۋاتلىشىشى ئېھتىياج قۇرۇلمىسىنىڭ سىجىل ياخشىلىنىۋاتقانلىقىنى ئەكس ئەتتۈردى.
</S>
<S ID=42160>
ئۇچۇر ئىستېمالى، ساياھەت ئىستېمالى، مەدەنىيەت ئىستېمالى، تەنتەربىيە ئىستېمالى، ساغلاملىق ئىستېمالى... قاتارلىق يېڭى ئىستېمال ئېھتىياجلىرى يېڭى كەسىپ ھالىتىنى بارلىققا كەلتۈردى.
</S>
<S ID=42161>
   ئاپتونوم رايونلۇق بالىلار دوختۇرخانىسىنى قۇرۇش، داۋالاش مۇلازىمىتى باھاسىنى ئىسلاھ قىلىش، ئاز سانلىق مىللەتلەرنىڭ كىنىشكا، گۇۋاھنامىسىنى ئۆلچەملەشتۈرۈش ۋە ئىسمىنى قېلىپلاشتۇرۇش خىزمىتى، مەمۇرىيەتنى ئىخچاملاپ، ھوقۇقنى تۆۋەنگە بېرىش... سىجىل داۋاملىشىۋاتقان ئىسلاھات ھەر مىللەت ئاممىنىڭ ئادىللىق تۇيغۇسى ۋە بەخت تۇيغۇسىنى ئاشۇردى شۇنداقلا ئاۋام ئىگىلىك تىكلەش، ئاۋام يېڭىلىق يارىتىش قىزغىنلىقىنى قوزغىدى، بۇنىڭ بىلەن شىنجاڭنىڭ ئىقتىسادىي، ئىجتىمائىي تەرەققىياتى تېخىمۇ چوڭقۇر قاتلاملىق ۋە ئۇزاق مۇددەتلىك ھەرىكەتلەندۈرگۈچ كۈچكە ئىگە بولدى.
</S>
<S ID=42162>

</S>
</TEXT>
/BODY
/DOC