<DOC>
<DOCID>TIANSHAN.523714</DOCID>
<HEADER>
<CLASS>خەلقئارا</CLASS>
<DATE>2016-05-18 13:11:13</DATE>
</HEADER>
<BODY>
<HEADLINE>
<S ID=28305>
‹‹تۆمۈر ئايال›› بەرداشلىق بېرەلەمدۇ؟
</S>
</HEADLINE>
<TEXT>
<S ID=28306>
    بىرازىلىيە پارلامېنتى كېڭەش پالاتاسى يېقىندا زۇڭتۇڭ روسسېفنى ئەيىبلەش دېلوسىنى ئاۋازغا قويۇپ ماقۇللاپ، ‹‹تۆمۈر ئايال››نى خىزمىتىدىن مەجبۇرىي توختاتتى، مۇئاۋىن زۇڭتۇڭ تېمېر مۇۋەققەت زۇڭتۇڭ بولدى. لېكىن ئىش بۇنىڭلىق بىلەنلا تۈگىمىدى، كەلگۈسى ۋەزىيەتنىڭ تەرەققىياتىدا روسسېفنىڭ سىياسىي تەقدىرىنىڭ قانداق بولۇشى دىققەت نۇقتىسى بولۇپ قالىدۇ.
</S>
<S ID=28307>
   تەھلىلچى ئەربابنىڭ قارىشىچە، ھازىرقى ئەھۋال روسسېفقا ھەقىقەتەن پايدىسىز ئىكەن. ئەيىبلەش تەرتىپىگە ئاساسەن، كېڭەش پالاتاسىنىڭ 81 ئەزاسى ئەيىبلەش دېلوسى توغرىسىدا ئىككى قېتىم ئاۋاز بېرىدۇ، 1 – قېتىم ئاددىي كۆپ سانلىق، 2 – قېتىم 54 ئاۋاز بولسىلا روسسېف ئۈزۈل – كېسىل تەختتىن چۈشىدۇ. ئىككى قېتىملىق ئاۋازنىڭ بىر قېتىمى ئۆلچەمگە يەتمىسىلا، ئەيىبلەش دېلوسى دەرھال توختىتىلىپ، روسسېفنىڭ خىزمىتى ئەسلىگە كېلىدۇ. 12 – مايدىكى ئاۋاز بېرىشتە، كېڭەش پالاتاسى باشلىقى كالخېروس ئاۋاز بېرىشكە قاتناشمىغاندىن باشقا، ئەمەلىي قاتناشقان 77 كېڭەش پالاتاسى ئەزاسىدىن 55ى ئەيىبلەش دېلوسىنى قوللىدى.
</S>
<S ID=28308>
   روسسېف ۋەزىپىسىدىن ئايرىلغان 180 كۈندە، تېمېر رەھبەرلىكىدىكى دېموكراتىيە ھەرىكىتى پارتىيەسى ۋە روسسېفقا قارشى سىياسىي گۇرۇھلار ئىشنىڭ كەينىگە سوزۇلۇشىدىن ساقلىنىش ئۈچۈن، ئەيىبلەش تەرتىپىنى ئىلگىرى سۈرۈشنى تېزلىتىپ، كېيىنكى ئىككى قېتىملىق ئاۋاز بېرىشنى تېزلىكتە ئۆتكۈزۈپ، كېڭەش پالاتاسى ئىچىدىكى بىر قارارغا كېلەلمىگەن ئاممىنىڭ قارشى تەرەپكە ئۆتۈپ كېتىشىگە پۇرسەت بەرمەيدۇ. ھازىر مۇۋەققەت زۇڭتۇڭلۇق ھوقۇقىنى يۈرگۈزۈۋاتقان تېمېر 2018 – يىلىدىكى زۇڭتۇڭ سايلىمىغا قاتناشماسلىق بەدىلىگە روسسېفقا قارشى سىياسىي گۇرۇھنىڭ ئومۇميۈزلۈك قوللىشىغا ئېرىشىپ، زۇڭتۇڭلۇق ھوقۇقىنى 2018 – يىلىنىڭ ئاخىرىغىچە يۈرگۈزۈشكە كاپالەتلىك قىلدى.
</S>
<S ID=28309>
   ‹‹تۆمۈر ئايال›› روسسېفنىڭ پەقەتلا قايتا باش كۆتۈرۈش پۇرسىتى يوقمۇ؟ بۇنىڭدا مۇھىمى، تېمېر ۋە ئۇنىڭ يېڭى ھۆكۈمىتىنىڭ كېيىنكى ئىپادىسىنىڭ قانداق بولىدىغانلىقىغا قاراش كېرەك.
</S>
<S ID=28310>
   ئەمەلىيەتتە، بۇنىڭدىن ئىلگىرى تېمېرنىڭ بىرازىلىيە خەلقىنىڭ نەزەرىدىكى ئابرۇيى ئانچە يۇقىرى ئەمەس ئىدى، تېمېر روسسېفنىڭ ئىككى قېتىملىق زۇڭتۇڭ سايلىمىدىكى ھەمراھى بولۇش سۈپىتى بىلەن، روسسېف ئەيىبلەش دېلوسى پاتقىقىغا چوڭقۇر پېتىپ قالغان ئاچقۇچلۇق پەيتتە ئۇنىڭدىن يۈز ئۆرۈپ، ئەيىبلەش دېلوسى ۋەزىيىتىنىڭ جىددىي ئۆزگىرىشىنى كەلتۈرۈپ چىقاردى، شۇنداقلا بەزى تەھلىلچى ئەربابلارنىڭ ‹‹ئەيىبلىشى››گە ئۇچرىدى. روسسېف ۋەزىپىسىدىن ئايرىلغاندىن كېيىن، تېمېر خۇددى خېلى بۇرۇنلا تەييارلىق قىلىپ قويغاندەك ئىسلاھات پىلانى ۋە ھۆكۈمەتنى ئۆزگەرتىپ تەشكىللەش لايىھەسىنى تېزلا ئوتتۇرىغا قويدى.
</S>
<S ID=28311>
   يەنە بىر ئەمەلىيەت شۇكى، تېمېرمۇ ئوخشاشلا ئەيىبلەش كىرىزىسىگە پېتىپ قېلىپ، بىرازىلىيە نېفىت شىركىتىنىڭ چىرىكلىشىش دېلوسىغا چېتىشلىق، دەپ ئەيىبلەندى، روسسېف دۇچ كەلگەن تەقدىردىن تېمېرمۇ قېچىپ قۇتۇلالمىدى. بۇنىڭدىن كېيىن بەزىلەر ‹‹كونا ھېساباتنى تارتىپ چىقىرىپ›› تېمېرنى ئەيىبلەش دېلوسىنى ئوتتۇرىغا چىقىرامدۇ؟
</S>
<S ID=28312>
   تېمېرنىڭ يېڭى ھۆكۈمىتى تەرەپلەرنىڭ گۇمانىنى قوزغىدى.
</S>
<S ID=28313>
   تېمېرنىڭ يېڭى كابىنېت ئەزاسىنىڭ ھەممىسى ئاق تەنلىكلەردىن بولۇپ، بۇنىڭ ئىچىدە ئاياللار ۋە ئاز سانلىق مىللەتتىن بولغانلار يوق، بۇ روسسېفنىڭ كابىنېتى بىلەن روشەن سېلىشتۇرما بولدى. تېمېر ۋەزىپىگە ئولتۇرۇش نۇتقى سۆزلىگەندە: ‹‹دۆلەتنى قۇتقۇزۇش ھۆكۈمىتى›› قۇرۇپ، دۆلەتنى ئىتتىپاقلاشتۇرىمەن، دېدى. ئاياللار ۋە ئاز سانلىق مىللەت قاتناشمىغان ھۆكۈمەت قانچىلىك دائىرىدە ئىتتىپاقلىقنى ئەمەلگە ئاشۇرالىسۇن؟ بەزى شەھەرلەردە ئېتىراز بىلدۈرۈش پائالىيەتلىرى باشلىنىپ، ‹‹تېمېرنى تەختتىن چۈشۈرۈش›› نامايىشنىڭ شوئارى قىلىندى.
</S>
<S ID=28314>
   بۇنىڭدىن باشقا، يېڭى ھۆكۈمەت تارماقلىرىنىڭ تەسىس قىلىنىشىمۇ ئەيىبلەشكە ئۇچرىدى. ھۆكۈمەت تارماقلىرى 32 دىن 23كە قىسقارتىلىپ، نۇرغۇن تارماق قوشۇۋېتىلدى، بۇنىڭ ئىچىدە مەدەنىيەت مىنىستىرلىقىنىڭ مائارىپ مىنىستىرلىقىغا قوشۇۋېتىلىشى خېلى كۆپ ئاممىنىڭ نارازىلىقىنى قوزغىدى. بىرازىلىيە خەلقى، بولۇپمۇ مەدەنىيەت ساھەسىدىكى زاتلار بىرازىلىيە مەدەنىيىتىدىن ئىنتايىن پەخىرلىنىدۇ، ئۇلار تېمېرنىڭ مەدەنىيەت مىنىستىرلىقىنى ئەمەلدىن قالدۇرغانلىق قارارىنى قوبۇل قىلالمىدى.
</S>
<S ID=28315>
   ھازىر تېمېرنىڭ كونكرېت سىياسەت يۈرگۈزۈش لايىھەسى ئوتتۇرىغا قويۇلمىغان بولسىمۇ، يېڭى كابىنېت ئەزالىرى ئاساسلىقى تېمېر رەھبەرلىك قىلىۋاتقان دېموكراتىيە ھەرىكىتى پارتىيەسىدىن. ئوتتۇرا، تۆۋەن كىرىم قاتلىمىدىكىلەر تېمېر ھۆكۈمىتىنىڭ كەلگۈسىدە سىياسەت يۈرگۈزۈشىنىڭ تېخىمۇ كۆپ ئوتتۇرا بۇرژۇئازىيەنىڭ مەنپەئىتىگە ۋەكىللىك قىلىشىدىن، ئوتتۇرا، تۆۋەن كىرىم قاتلىمىدىكىلەرنىڭ مەنپەئىتىنىڭ تەسىرگە ئۇچرىشىدىن ئەندىشە قىلدى. تېمېر ھۆكۈمىتىنىڭ روسسېف ۋەزىپىسىدىن ئايرىلغان مەزگىلدە قانائەتلىنەرلىك نەتىجە جەدۋىلى تاپشۇرۇپ، ئىقتىسادىي ۋەزىيەتنى ياخشىلاپ، ئاممىنىڭ ئىشەنچىگە قايتا ئېرىشىشى ئاسان ئەمەس.
</S>
<S ID=28316>
   كەلگۈسىدە، روسسېف پۇرسەتنى تۇتۇپ ھوقۇقنىڭ يۇقىرى پەللىسىگە قايتىپ كېلەلەمدۇ؟ بۇنىڭغا ھازىر بىر نېمە دېمەك تەس.
</S>
<S ID=28317>
 شىنخۇا ئاگېنتلىقى
</S>
<S ID=28318>
‏
</S>
</TEXT>
/BODY
/DOC