<DOC>
<DOCID>TIANSHAN.538481</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-08-03 12:12:05</DATE>
</HEADER>
<BODY>
<HEADLINE>
<S ID=36353>
خانىم – قىزلارنىڭ گۈزەللىكى ئۈچۈن...
</S>
</HEADLINE>
<TEXT>
<S ID=36354>
  سادىق ئىمىر
</S>
<S ID=36355>
باي ناھىيەسىنىڭ كوچا – رەستىلىرىدىكى چىرايلىق، مودا كىيىنگەن خانىم – قىزلار كىشىنى چوڭ شەھەرلەرنىڭ كوچىلىرىدا كېتىۋاتقاندەك تۇيغۇغا كەلتۈرەتتى، ئۇلارنىڭ كىيىم – كېچەكلىرىگە ئۆزىمىزنىڭ ئەنئەنىۋى ئەتلەس كىيىمى بىلەن خاڭجۇنىڭ زامانىۋى يىپەك كىيىم – كېچەكلىرىنى تىكىش ھۈنىرى مۇجەسسەملەشتۈرۈلۈپ، مودا پاسونلار سىڭدۈرۈلگەن بولۇپ، تولىمۇ كۆركەم، نەپىس ئىدى.
</S>
<S ID=36356>
   خانىم – قىزلارنىڭ دىيارىمىزدا تىكىلگەن تېخىمۇ چىرايلىق، مودا كىيىم – كېچەكلەرنى كېيىشىگە ھەسسە قوشسام دەيمەن، دېدى شىنجاڭ ‹‹جەلپكار›› سودا چەكلىك شىركىتىنىڭ قۇرغۇچىسى پاتىگۈل ئىمىن.
</S>
<S ID=36357>
   ‹‹جەلپكار›› شىركىتى مەخسۇس مىللىي پاسوندا مودا كىيىملەرنى لايىھەلەش، تىكىش، سېتىشنى ئاساس قىلاتتى.
</S>
<S ID=36358>
شىركەتنىڭ مەخسۇس سېتىش دۇكىنىدا ھەم كۆزنى قاماشتۇرىدىغان ھەر خىل پاسوندىكى رەڭگارەڭ ئەتلەس كىيىم – كېچەكلەر ھەم خاڭجۇنىڭ يىپەك كىيىم – كېچەكلىرى سېتىلاتتى.
</S>
<S ID=36359>
يول بويىدىكى 100 كىۋادرات مېتىر كۆلەمدىكى دۇكان، ئېچىلىش ئالدىدا تۇرغان 300 كىۋادرات مېتىرلىق دۇكان ۋە ئۇزۇن پايپاق زاۋۇتىنى پاتىگۈل ئىمىن ئاددىي تىككۈچىلىك دۇكىنىدىن كېڭەيتىپ قۇرۇپ چىققانىدى.
</S>
<S ID=36360>
   پاتىگۈل ئىمىن 1996 – يىلىدىن باشلاپ تىككۈچىلىك بىلەن شۇغۇللىنىپ، ئىشنى ئىنچىكە، پۇختا قىلىپ، خېرىدارلىرىنى كۆپەيتتى. كېيىن ناھىيەلىك خەلق ھۆكۈمىتىنىڭ ئىگىلىك تىكلىگەنلەرنى قوللاشقا ئالاقىدار سىياسىتىدىن پايدىلىنىپ ئىگىلىكىنى زورايتتى.
</S>
<S ID=36361>
2012 – يىلى پاتىگۈل بانكىدىن قەرز ئېلىش، ئۇرۇق – تۇغقانلىرىدىن يىغىش قىلىش ئارقىلىق 600 مىڭ يۈەن غەملەپ، يول بويىدىن 58 كىۋادرات مېتىرلىق دۇكاننى ئىجارە ئېلىپ، ئىگىلىك تىكلەش يولىغا ماڭدى.
</S>
<S ID=36362>
پاتىگۈل تىككەن كىيىم – كېچەكلەر پاسونلۇق، سۈپەتلىك، باھاسى مۇۋاپىق بولغاچقا، سودىسى بارغانسېرى يۈرۈشتى.
</S>
<S ID=36363>
   پاتىگۈل ئىمىن بۇلتۇر شىنجاڭ ‹‹جەلپكار›› سودا چەكلىك شىركىتىنى قۇرۇپ، ‹‹پەزىلىيە›› ماركىسىنى رويخەتكە ئالدۇردى.
</S>
<S ID=36364>
تىجارەت كۆلىمىنىڭ زورىيىشىغا ئەگىشىپ، پاتىگۈل قىيىنچىلىقى بار ئائىلىلەرنىڭ پەرزەنتىدىن 30نى كىيىم – كېچەك دۇكىنىدا ئىشقا ئورۇنلاشتۇردى.
</S>
<S ID=36365>
   بۇ يەردە ھۈنەر ئۆگىنىپلا قالماي كىرىممۇ قىلىمىز، دوستلىرىمىزمۇ كۆپەيدى، دېدى پاتىگۈلنىڭ كىيىم – كېچەك دۇكىنىدا ئىشلەۋاتقان ئارزۇگۈل توخنىياز.
</S>
<S ID=36366>
   ئاپتونوم رايونىمىز يېقىنقى يىللاردىن بۇيان توقۇمىچىلىق، كىيىم – كېچەك كەسپىنىڭ تەرەققىياتىنى تېزلىتىشكە كۈچىگەنلىكتىن، توقۇمىچىلىق، كىيىم – كېچەك سودىسى جانلىنىپ، 100 مىڭ كىشىنىڭ ئىشقا ئورۇنلىشىشىغا شارائىت ھازىرلاندى.
</S>
<S ID=36367>
ئاپتونوم رايونىمىزدا ‹‹گۈزەللىك قۇرۇلۇشى››، جەنۇبىي شىنجاڭ رايونىدا ‹‹ئۇچقۇن قۇرۇلۇشى›› يولغا قويۇلۇپ، جەنۇبىي شىنجاڭدىكى ئاياللارنىڭ ئىشقا ئورۇنلىشىش، ئىگىلىك تىكلەش شارائىتى بارغانسېرى ياخشىلاندى.
</S>
<S ID=36368>
مەركەز ھازىر مەخسۇس مەبلەغ تەسىس قىلىش، باجنى كەچۈرۈم قىلىش، تولۇقلىما پۇلى بېرىش قاتارلىقلارنى ئۆز ئىچىگە ئالغان ئون چوڭ ئېتىبار سىياسەتنى يولغا قويۇپ، ئاپتونوم رايونىمىزنىڭ توقۇمىچىلىق، كىيىم – كېچەك كەسپىنىڭ سىجىل تەرەققىياتىنى تېزلىتىشكە كۈچىمەكتە.
</S>
<S ID=36369>
   پاتىگۈل ئىمىننىڭ كىيىم – كېچەك دۇكىنىنىڭ سودىسى يۈرۈشۈۋاتقان، زاكاز ئۈزۈلمەيۋاتقان بولسىمۇ، بۇنىڭغا ئانچە قانائەت قىلمايدىكەن.
</S>
<S ID=36370>
ئۇ مۇنداق دېدى: ھازىر تارماق دۇكانلارنى ئېچىۋاتىمەن، كەلگۈسىدە تارماق دۇكانلارنى ئاپتونوم رايونىمىزنىڭ جاي – جايلىرىغا كېڭەيتىمەن، ئەنئەنىۋىلىك بىلەن زامانىۋىلىق بىرلەشتۈرۈلۈپ لايىھەلەنگەن كىيىم – كېچەكلەر ئارقىلىق خانىم – قىزلارنىڭ تېخىمۇ چىرايلىق كىيىنىشىگە ھەسسە قوشىمەن.
</S>
</TEXT>
/BODY
/DOC