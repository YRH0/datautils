<DOC>
<DOCID>TIANSHAN.517767</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-04-14 18:15:19</DATE>
</HEADER>
<BODY>
<HEADLINE>
<S ID=25255>
چىراغ زاۋۇتىدىكى كۈلكە ساداسى
</S>
</HEADLINE>
<TEXT>
<S ID=25256>
   ئابلىمىت ئابلىز
</S>
<S ID=25257>
   1 – ئاپرېل قومۇل شەھىرىنىڭ راھەتباغ يېزىسىدىكى 35 ئايال ئۈچۈن ئۇنتۇلماس بىر كۈن بولدى.
</S>
<S ID=25258>
بۇ كۈنى راھەتباغ يېزىلىق ئادەم كۈچى بايلىقى ۋە ئىجتىمائىي كاپالەت پونكىتىنىڭ ماسلاشتۇرۇشى بىلەن ئۇلار يېڭىدىن قۇرۇلغان قومۇل شەھىرى ‹‹ئىۋىرغول›› يورۇتۇش ئۈسكۈنىلىرى چەكلىك شىركىتىدە ئىشقا ئورۇنلىشىپ خۇشاللىققا چۆمدى، ئۇلارنىڭ چىراغ زاۋۇتىدىكى كۈلكىسى زاۋۇت ئىچىنى بىر ئالدى.
</S>
<S ID=25259>
شۇ كۈنى 35 ئايال يېڭى خىزمەت كىيىملىرىنى كىيىشىپ، تۇنجى سائەتلىك تەربىيەلەش دەرسىنى ئاڭلىدى.
</S>
<S ID=25260>
   شىركەت دىرېكتورى چېڭ خۇجياڭنىڭ تونۇشتۇرۇشىچە، شىركەت يىللىق چىراغ ئىشلەپچىقىرىش مىقدارىنى 300 مىڭغا يەتكۈزۈشنى پىلانلىغان بولۇپ، بۇ قېتىم قوبۇل قىلىنغان ئىشچىلار يېرىم ئاي نەزەرىيە بىلىملىرى، بىر يېرىم ئاي ئەمەلىي مەشغۇلات بىلىملىرى بىلەن تەربىيەلىنىدىكەن.
</S>
<S ID=25261>
تەربىيەلىنىش مەزگىلىدە ھەر بىر ئىشچىغا ئايدا 500 يۈەن تۇرمۇش پۇلى بېرىلىدىكەن.
</S>
<S ID=25262>
ئىشچىلارنىڭ مۇقىم مائاشى 1000 يۈەن بولۇپ، ئىشلىگەن ئىش مىقدارىغا قارىتا مۇكاپات پۇلى قوشۇپ بېرىلىدىكەن.
</S>
<S ID=25263>
شۇنداق بولغان ھەر بىر ئىشچى ئوتتۇرا ھېساب بىلەن 3000 يۈەن ئەتراپىدا مائاش ئالالايدىكەن.
</S>
<S ID=25264>
   دۆشتۇر كەنتىنىڭ ئويمانتۇر مەھەللىسىدىن كەلگەن چولپانگۈل گاسىل بۇ خىزمەت ئورنىغا ئېرىشكەنلىكىدىن تولىمۇ خۇشال بولدى.
</S>
<S ID=25265>
ئۇنىڭ ئائىلىسىدىكى تۆت جان ئازراق تېرىلغۇ يەرگە قاراشلىق بولۇپ، ئائىلە ئەھۋالى ناچار ئىدى.
</S>
<S ID=25266>
ئۇ مۇنداق دېدى: ئائىلىنىڭ ئىقتىسادىي يۈكىنى ئازراق بولسىمۇ يېنىكلىتىش ئۈچۈن بۇ زاۋۇتقا ئىشقا چۈشتۈم. ھۆكۈمەتنىڭ بىزنى ئىش ئورنى بىلەن تەمىنلىگىنىگە رەھمەت.
</S>
<S ID=25267>
   راھەتباغ يېزىلىق ئادەم كۈچى بايلىقى ۋە ئىجتىمائىي كاپالەت پونكىتىنىڭ باشلىقى پەزىلەتگۈل ئابدۇلنىڭ تونۇشتۇرۇشىچە، بۇ پونكىت بۇ يىل كىرگەندىن بۇيان، يېزا تەۋەسىدىكى كان – كارخانىلار بىلەن ئالاقىلىشىپ، يېزىدىكى 70تىن ئارتۇق ئېشىنچا ئەمگەكچىنى ئىشقا ئورۇنلاشتۇرغان.
</S>
<S ID=25268>
پونكىت بۇ يىل يېزىدىكى 162 ئېشىنچا ئەمگەكچىنىڭ ھەممىسىنى ئىشقا ئورۇنلاشتۇرۇپ بولۇش ئۈچۈن تىرىشىۋېتىپتۇ.
</S>
<S ID=25269>
‏
</S>
</TEXT>
/BODY
/DOC