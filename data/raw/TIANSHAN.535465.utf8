<DOC>
<DOCID>TIANSHAN.535465</DOCID>
<HEADER>
<CLASS>خەلقئارا</CLASS>
<DATE>2016-07-19 10:51:15</DATE>
</HEADER>
<BODY>
<HEADLINE>
<S ID=33680>
ئامېرىكا ئافغانىستاندىن ئەسكەر چېكىندۈرۈش مەسىلىسىدە نېمىشقا لەۋزىدە تۇرمايدۇ
</S>
</HEADLINE>
<TEXT>
<S ID=33681>
   ئامېرىكا زۇڭتۇڭى ئوباما يېقىندا ئافغانىستان ۋەزىيىتىنىڭ يەنىلا مۇقىملاشمىغانلىقىنى كۆزدە تۇتۇپ، 2016 – يىلىدىن كېيىن 8400 ئامېرىكا ئەسكىرىنىڭ ئافغانىستاندا قالىدىغانلىقىنى ئېلان قىلدى. بۇ ئوبامانىڭ ئافغانىستان ئۇرۇش سىياسىتىنى ئاخىرلاشتۇرۇشتا مەغلۇپ بولۇپ، ئامېرىكىنىڭ ئافغانىستاندا ئۇرۇشتا يېڭەلمەيدىغان ھەم ئەسكەر چېكىندۈرەلمەيدىغان ئوڭايسىز ئەھۋالغا چۈشۈپ قالغانلىقىدىن دېرەك بېرىدۇ.
</S>
<S ID=33682>
   ئوباما ئامېرىكا ئارمىيەسىنىڭ ئافغانىستان ئۇرۇش مەيدانىدىكى پاسسىپ ئەھۋالىنى ئوڭشاش ئۈچۈن، 2009 – يىلى مارتتا ‹‹ئافغانىستان ۋە پاكىستان يېڭى ئىستراتېگىيەسى›› نى يولغا قويۇپ، تېررورلۇققا قارشى تۇرۇش مۇھىم نۇقتىسىنى ئىراقتىن ئافغانىستان ۋە پاكىستانغا يۆتكەپ، تالىبانغا زەربە بەردى. لېكىن ئافغانىستاندىكى تالىبانلارنىڭ ئەمەلىي كۈچى ئاجىزلاشماي ئەكسىچە داۋاملىق زورايدى. ئامېرىكا ئارمىيەسىدىن تالاپەتكە ئۇچرىغانلارنىڭ سانى تېز ئاشتى. ئوباما شۇ يىلى دېكابىردا تالىباننى مەغلۇپ قىلىپ ئافغانىستاننىڭ خەۋپسىزلىك ۋەزىيىتىنى تېزرەك مۇقىملاشتۇرۇش ئۈچۈن، يەنە 30مىڭ ئەسكەر كۆپەيتتى. شۇنىڭ بىلەن بىرگە، ئوباما سايلامدىكى ۋەدىسىگە ئەمەل قىلىش ئۈچۈن، 2011 – يىلى ئىيۇلدىن باشلاپ ئافغانىستاندىن ئەسكەر چېكىندۈرىدىغانلىقىنى ئېلان قىلدى.
</S>
<S ID=33683>
   ۋاھالەنكى، ئىشلار ئوبامانىڭ ئويلىغىنىدەك ئوڭۇشلۇق بولمىدى.
</S>
<S ID=33684>
   ئەسكەر كۆپەيتىش ئوبامانىڭ ئاخىرىدا ئەسكەر چېكىندۈرۈشتە قوللىنىدىغان كۆز بوياپ قۇتۇلۇش چارىسى بولۇپ قالدى. ئامېرىكا 2014 – يىلى ئامېرىكا ئارمىيەسىنىڭ ئافغانىستاندا ئۇرۇش قىلىش ۋەزىپىسىنى ئاخىرلاشتۇرغانلىقىنى جاكارلىغان بولسىمۇ، لېكىن ئافغانىستاننىڭ خەۋپسىزلىك ۋەزىيىتى ياخشىلانمىدى. ئامېرىكا ئۆزىنىڭ مەسئۇلىيەتچان چوڭ دۆلەتلىك ئوبرازىنى ساقلاپ قېلىش ئۈچۈن، ئافغانىستان ھۆكۈمىتىنىڭ تەكلىپىگە بىنائەن ئافغانىستان خەۋپسىزلىك قىسىمىنى تەربىيەلەش، مەسلىھەت بېرىش ۋە ياردەملىشىش شۇنىڭدەك تېررورلۇققا قارشى ھەرىكەتنى داۋاملىق قانات يايدۇرۇش ئۈچۈن 15مىڭ ئەسكەرنى داۋاملىق تۇرغۇزدى. شۇنداق قىلىپ ئامېرىكا ئۇرۇش 1 – سېپىدىن 2 – سېپىگە ئوڭۇشلۇق يۆتكەلدى.
</S>
<S ID=33685>
   لېكىن ئەسكەر چېكىندۈرۈش ۋاقتى ۋە سانى مەسىلىسىدە ئوباما دائىم گېپىدە تۇرماي ئوسال ئەھۋالغا چۈشۈپ قالدى.
</S>
<S ID=33686>
   ئامېرىكا دەسلەپتە 2014 – يىلىنىڭ ئاخىرىدا ئافغانىستاندىن تولۇق ئەسكەر چېكىندۈرىدىغانلىقىنى جاكارلاپ، كېيىن 2016 – يىلىنىڭ ئاخىرىغىچە ئەسكەر چېكىندۈرىدىغانلىقىنى بىلدۈردى. ھازىر يەنە گېپىدە تۇرماي تولۇق ئەسكەر چېكىندۈرۈش ۋاقتىنى كېلەركى نۆۋەتلىك ئامېرىكا ھۆكۈمىتىنىڭ بەلگىلەيدىغانلىقىنى ئېيتتى. ئامېرىكا 2016 – يىلىنىڭ ئاخىرىدا ئافغانىستاندا قالىدىغان ئامېرىكا ئەسكەرلىرىنىڭ سانى جەھەتتىمۇ لەۋزىدە تۇرماي، ئەسلىدىكى مىڭ كىشىنى 5500گە كۆپەيتتى، ھازىر 8400كىشى قىلىپ بېكىتتى.
</S>
<S ID=33687>
   ئامېرىكا ئارمىيەسىنىڭ ئافغانىستاندا ئوڭايسىز ئەھۋالغا چۈشۈپ قېلىشىدا ئامېرىكا ئارمىيەسى بىلەن ش ئا ئە ت مەشىقلەندۈرگەن ئافغانىستان خەۋپسىزلىك قىسىمىنىڭ ئافغانىستاننىڭ ھازىرقى ۋەزىيىتىنى ئوڭشىيالماسلىقى ئەڭ مۇھىم سەۋەب بولۇشى مۇمكىن. پىلانغا ئاساسەن ئافغانىستان خەۋپسىزلىك قىسىمى ئىككى يىل ئىلگىرى تالىباننى ئۆز ئىچىگە ئالغان ھۆكۈمەتكە قارشى قوراللىقلارغا زەربە بېرىش قاتارلىق ئافغانىستاننىڭ مۇداپىئە ئىشلىرىنى تولۇق ئۆتكۈزۈۋېلىشى كېرەك ئىدى. لېكىن ھازىر تالىبان قوراللىقلىرى پات – پات ھۇجۇم قىلىپ ھۆكۈمەت ئارمىيەسى بىلەن داۋاملىق ئۇرۇش قىلىۋاتىدۇ.
</S>
<S ID=33688>
   ئامېرىكا ئافغانىستاندىن ئەسكەر چېكىندۈرمەسلىكتە ئاساسلىقى يۈزىنىڭ تۆكۈلۈشىدىن ئەنسىرەيدۇ. ئامېرىكا ئىراق ئۇرۇشىدىن ساۋاق ئالغان. ئوبامانىڭ ئافغانىستاندىن ئەسكەر چېكىندۈرۈش مەسىلىسىدە گېپىدە تۇرماسلىقىدا ئاساسلىقى ئەسكەر چېكىندۈرۈشكە ئەڭ پايدىلىق ۋەزىيەت يارىتىپ، ئامېرىكا ئارمىيەسى ئافغانىستاندىن چېكىنىپ چىقىپ كېتىشىگىلا رادىكال تەشكىلاتلار قۇتراپ ئەۋج ئالىدىغان ۋەزىيەتتىن ساقلانماقچى.
</S>
<S ID=33689>
   بۇنىڭدىن سىرت، ئوباما ھۆكۈمىتىنىڭ سىياسىتىمۇ غۇلغۇلا قىلىشقا ئەرزىيدۇ. ئامېرىكا تالىبان بىلەن ئافغانىستان ھۆكۈمىتىنىڭ ئۇزاق مەزگىللىك سىياسىي ھەل قىلىش لايىھەسى ئىمزالىشىنىڭ ئامېرىكا ئارمىيەسىنىڭ ئافغانىستاندىن چېكىنىپ چىقىشتىكى بىردىنبىر يولى ئىكەنلىكىدە چىڭ تۇرىدۇ. لېكىن تالىبان چەت ئەل ئارمىيەسى ئافغانىستاندىن چېكىنىپ چىقسىلا بارلىق مەسىلىلەرنى سۆھبەتلىشىش ئارقىلىق ھەل قىلىشقا بولىدىغانلىقىدا چىڭ تۇرىدۇ، ئىككى تەرەپنىڭ مەيدانى قارىمۇ – قارشى بولغاچقا تىركىشىپ قېلىۋاتىدۇ.
</S>
<S ID=33690>
   ئامېرىكىنىڭ كەلگۈسىدىكى يېڭى نۆۋەتلىك ھۆكۈمىتىگە نىسبەتەن بۇ ئاۋارىچىلىقلاردىن قۇتۇلۇپ، ئامېرىكا تارىخىدىكى ئەڭ كۆپ خىراجەت سەرپ قىلىنغان، ئەڭ ئۇزاق داۋاملاشقان ئۇرۇشنى قانداق قىلىپ تېزراق ئاخىرلاشتۇرۇش قاتتىق سىناق ھېسابلىنىدۇ.
</S>
<S ID=33691>
شىنخۇا ئاگېنتلىقى
</S>
<S ID=33692>
‏
</S>
</TEXT>
/BODY
/DOC