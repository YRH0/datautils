<DOC>
<DOCID>TIANSHAN.539142</DOCID>
<HEADER>
<CLASS>شىنجاڭ</CLASS>
<DATE>2016-08-07 12:49:15</DATE>
</HEADER>
<BODY>
<HEADLINE>
<S ID=37523>
رايون ھەمكارلىقى ۋە كەسىپلەر تەرەققىياتىنى مەركەزلەشتۈرەيلى
</S>
</HEADLINE>
<TEXT>
<S ID=37524>
    يىپەك يولى ئىقتىساد بەلبېغى شىنجاڭ. قاراماي مۇنبىرى 9–ئاۋغۇست ئۆتكۈزۈلىدۇ
</S>
<S ID=37525>
   ليۇ كۇي خەۋەر قىلىدۇ: ‹‹ئورتاق كېڭىشىش، ئورتاق قۇرۇش، ئورتاق بەھرىلىنىش›› باش تېما قىلىنغان يىپەك يولى ئىقتىساد بەلبېغى شىنجاڭ . قاراماي مۇنبىرى 9 – ئاۋغۇستتىن 11 – ئاۋغۇستقىچە قارامايدا ئۆتكۈزۈلىدۇ.
</S>
<S ID=37526>
    مۆلچەرلىنىشىچە، بۇ قېتىمقى مۇنبەردە جۇڭگو، پاكىستان، ئىران، قازاقىستان قاتارلىق دۆلەتلەرنىڭ 500دىن ئارتۇق سىياسىي ئەربابلىرى، ئاقىللار ۋە كارخانا ۋەكىللىرى بىر يەرگە جەم بولۇپ، ئۇل ئەسلىھە قۇرۇلۇشى، ئېنېرگىيە ھەمكارلىقى، ئۇچۇر كەسپى، ياسىمىچىلىق، باغچە رايون قۇرۇلۇشى، ئولتۇراقلىشىش مۇھىتى ۋە شەھەر تەرەققىياتى، مەدەنىيەت كەسپى قاتارلىق يەتتە چوڭ ساھەنى چۆرىدەپ، ‹‹بىر بەلباغ، بىر يول›› ئىستراتېگىيەلىك قۇرۇلۇشىدىكى سودا پۇرسىتى ئۈستىدە ئىزدىنىپ، ھەمكارلىشىش، ئورتاق مەنپەئەتلىنىش ھەققىدە كەڭ – كۇشادە سۆزلىشىپ، تەرەققىيات چوڭ پىلانىنى ئورتاق تۈزىدىكەن.
</S>
<S ID=37527>
    يىپەك يولى ئىقتىساد بەلبېغى شىنجاڭ . قاراماي مۇنبىرىنىڭ ئاساسى جۇڭگو – پاكىستان ئىقتىساد كارىدورى (شىنجاڭ . قاراماي) مۇنبىرى بۇلتۇر 12 – ئاۋغۇست ئاياغلاشقان.
</S>
<S ID=37528>
بۇ قېتىمقى مۇنبەردە ‹‹جۇڭگو – پاكىستان ھەمكارلىقى ئۈستىدە ئورتاق كېڭىشىش، كارىدورنى ئورتاق قۇرۇپ، گۈللەندۈرۈش، ئىناق تەرەققىياتتىن ئورتاق بەھرىلىنىش›› باش تېمىسىنىڭ يېتەكچىلىكىدە، 20 تۈردە ھەمكارلىق ئەسلەتمىسى ئىمزالانغان بولۇپ، ئومۇمىي قىممىتى 10 مىليارد 350 مىليون يۈەنگە يېتىدۇ.
</S>
<S ID=37529>
    مۇنبەرنىڭ ھەمكارلىق نەتىجىسىنى تېخىمۇ كېڭەيتىش، خەلقئارا جەمئىيەتنىڭ كەڭ دائىرىدە كۆڭۈل بۆلۈشىگە ئىنكاس قايتۇرۇش ھەم ‹‹بىر بەلباغ، بىر يول››دىكى لىنىيە بويىغا جايلاشقان دۆلەتلەرنىڭ ئورتاق كېڭىشىش، ئورتاق قۇرۇش، ئورتاق بەھرىلىنىشتىن ئىبارەت كۈچلۈك ئارزۇسىغا ئاۋاز قوشۇش ئۈچۈن، بۇ يىل مۇنبەرنىڭ دەرىجىسى يىپەك يولى ئىقتىساد بەلبېغى شىنجاڭ . قاراماي مۇنبىرىگە ئۆستۈرۈلدى. مۇنبەردە ‹‹بىر بەلباغ، بىر يول›› قۇرۇلۇشى ھەم جۇڭگو – پاكىستان ئىقتىساد كارىدورى قۇرۇلۇشى مەركەز قىلىنىپ، رايون ھەمكارلىقى ۋە كەسىپلەر تەرەققىياتى نەزەردە تۇتۇلۇپ، شىنجاڭنىڭ يىپەك يولى ئىقتىساد بەلبېغىدىكى يادرولۇق رايون قۇرۇشتىن ئىبارەت مۇھىم ئىقتىدارى تولۇق جارى قىلدۇرۇلۇپ، ئاپتونوم رايونىمىزنىڭ ‹‹بىر بەلباغ، بىر يول›› لىنىيەسىگە جايلاشقان دۆلەتلەر بىلەن ئىقتىساد – سودا، پەن – تېخنىكا، مەدەنىيەت – مائارىپ، داۋالىنىش قاتارلىق ساھەلەردىكى ئالاقىسى كېڭەيتىلىدۇ.
</S>
<S ID=37530>
    ئىگىلىنىشىچە، بۇ يىلىقى مۇنبەرنىڭ تۆۋەندىكىدەك بىر قانچە چوڭ يارقىن نۇقتىسى بار ئىكەن: بىرىنچى، ئۆلچەم تېخىمۇ يۇقىرى بولغان، بۇ مۇنبەرنى ئۇيۇشتۇرغۇچى دۆلەتلەر جۇڭگو بىلەن پاكىستاندىن جۇڭگو، پاكىستان، قازاقىستان، ئىران قاتارلىق تۆت دۆلەتكە كېڭەيگەن، مۇنبەرگە 12 دۆلەت قاتنىشىدىكەن.
</S>
<S ID=37531>
ئىككىنچى، ھەمكارلىق نەتىجىلىرىنىڭ تېخىمۇ مول بولىدىغانلىقى مۆلچەرلەنمەكتە، ھازىرغىچە ئىمزالانماقچى بولغان كېلىشىمنىڭ سوممىسى 40 مىليارد يۈەندىن ئاشقان. ئۈچىنچى، تەسىر كۈچى تېخىمۇ زور بولغان.
</S>
<S ID=37532>
دۆلەت ئىچى – سىرتىدىكى ھۆكۈمەت ۋە كارخانىلارنىڭ مۇنبەرگە قاتنىشىش دەرىجىسى تېخىمۇ يۇقىرى بولغان.
</S>
<S ID=37533>
تۆتىنچى، تېخىمۇ يېڭىلىق يارىتىلغان. مۇنبەر كارخانىلار ئۈچۈن كۆرگەزمە پائالىيىتى ئۇيۇشتۇرۇپ، كارخانىلارنىڭ ‹‹سىرتقا چىقىرىش›› ئېھتىياجىنى قاندۇرىدۇ، شۇنداقلا مۇنبەرنى بازارلاشتۇرۇش مېخانىزمى ئۈستىدە ئىزدىنىدۇ.
</S>
<S ID=37534>
بەشىنچى، مەزمۇن تېخىمۇ مۇۋاپىق لايىھەلەنگەن. بۇ يىلقى مۇنبەر ‹‹1+7›› (بىر ئاساسىي مۇنبەر + يەتتە تارماق مۇنبەر) ئەندىزىسى بويىچە ئۆتكۈزۈلىدۇ، بۇ قاتناشقۇچىلارنىڭ ئالماشتۇرۇش ۋە ھەمكارلىق ئۈستىدە ئىزدىنىشىگە تېخىمۇ پايدىلىق.
</S>
<S ID=37535>

</S>
</TEXT>
/BODY
/DOC