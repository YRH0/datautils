<DOC>
<DOCID>TIANSHAN.545012</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-08-29 16:33:33</DATE>
</HEADER>
<BODY>
<HEADLINE>
<S ID=43933>
شازادەمنىڭ ئىگىلىك تىكلەش ئارزۇسى
</S>
</HEADLINE>
<TEXT>
<S ID=43934>
 مۇھەممەد تۇراپ
</S>
<S ID=43935>
    توقسۇ ناھىيەسىنىڭ تاشئېرىق يېزىسى يېڭىئاۋات كەنتىدىكى شازادەم ئەبەي ئۈرۈمچىدىن رەخت ئېلىپ كەنتىگە يېتىپ كېلىشىگىلا قوشنىسى ئۇنىڭدىن: ‹‹تىككۈچىلىك كوپىراتىپىڭىزغا يەنە خادىم قوبۇل قىلامسىز؟
</S>
<S ID=43936>
كىيىم تىكىش ماشىنىسى يېتىشمىسە، ئۆيۈمدىكى كىيىم تىكىش ماشىنامنى ئېلىپ چىقىپ سىزدىن ئۆگەنسەم بولامدۇ؟›› دەپ سورىدى.
</S>
<S ID=43937>
ئۇ يېرىم ئايدىن بۇيان شازادەم ئەبەينىڭ كوپىراتىپىغا ئەزا بولۇشنى ئىلتىماس قىلغان 12 – ئايال ئىدى.
</S>
<S ID=43938>
    شازادەم ئەبەينىڭ ئۆيىگە كەلگىنىمدە دەرۋازا ئۈستىگە ئېسىلغان ‹‹مېھرىبان ئاياللار تىككۈچىلىك دېھقانلار كەسپىي ھەمكارلىق كوپىراتىپى›› دېگەن ۋىۋىسكا دىققىتىمنى تارتتى.
</S>
<S ID=43939>
ھويلىدا شازادەم ئەبەي ئالدىراش كىيىم تىكىۋاتقان ئىكەن.
</S>
<S ID=43940>
ئۇ كېلىش مەقسىتىمنى ئۇقۇپ مۇنداق دېدى: بۈگۈن ئۈرۈمچىدىن 15 مىڭ يۈەن قىممىتىدە رەخت كىرگۈزدۈم، بۇ مېنىڭ دېھقانلار كەسپىي ھەمكارلىق كوپىراتىپىنى قۇرۇپ تىجارەت باشلىغان ئىككى ئايدىن بۇيان 4 – قېتىم ئۈرۈمچىدىن مال كىرگۈزۈشۈم.
</S>
<S ID=43941>
ھازىرغىچە 60 مىڭ يۈەن قىممىتىدە رەخت كىرگۈزدۈم.
</S>
<S ID=43942>
كوپىراتىپىمىز كەنتىمىزدىكى بىردىنبىر تىككۈچىلىك دېھقانلار كەسپىي ھەمكارلىق كوپىراتىپى، كوپىراتىپتا ھازىر 32 ئايال ئىشلەۋاتىدۇ، يەنە 12 ئايال كوپىراتىپقا ئەزا بولۇشنى ئىلتىماس قىلدى.
</S>
<S ID=43943>
    شازادەم ئەبەيدىن ئۇقۇشىمچە، تاشئېرىق يېزىسىنىڭ مۇئاۋىن باشلىقى رىزۋانگۈل تاھىر بۇ يىل 3 – ئايدا شازادەم ئەبەينىڭ تىككۈچىلىك ماھارىتىنىڭ يۇقىرىلىقىدىن خەۋەر تېپىپ ئۇنى ئىزدەپ كېلىپ، تىككۈچىلىك دېھقانلار كەسپىي ھەمكارلىق كوپىراتىپى قۇرۇپ بېيىش يولىغا مېڭىش بىلەن بىللە، كەنتتىكى باشقا ئاياللارنىمۇ بېيىشقا يېتەكلەش تەكلىپىنى بەرگەندە، بۇ تەكلىپ شازادەم ئەبەيگە ياغدەك يېقىپتۇ.
</S>
<S ID=43944>
4 – ئاينىڭ بېشىدا يېزىلىق ھۆكۈمەتنىڭ 12 مىڭ يۈەن ياردەم بېرىشى بىلەن شازادەم ئەبەي ‹‹مېھرىبان ئاياللار تىككۈچىلىك دېھقانلار كەسپىي ھەمكارلىق كوپىراتىپى››نى قۇرۇپ، كېسىمچىلىك، تىككۈچىلىك ماشىنىسىدىن 20نى سېتىۋېلىپ تىجارەت باشلاپتۇ.
</S>
<S ID=43945>
بۇ كوپىراتىپتا تىكىلگەن ئەتلەس كۆڭلەكلەرنىڭ سۈپىتى ياخشى، پاسونى يېڭى بولغاچقا، يىراق – يېقىندىكى خېرىدارلارنى جەلپ قىپتۇ.
</S>
<S ID=43946>
بۇ كوپىراتىپتا ئىشلەۋاتقان ئارزىگۈل نۇر كوپىراتىپ يېڭى قۇرۇلغاندا كوپىراتىپقا ئەزا بولغان بولۇپ، ھازىر ھەر ئايدا 1400 يۈەن ئىش ھەققى ئالىدىكەن.
</S>
<S ID=43947>
ئۇ مۇنداق دېدى: مەن كىچىكىمدىن تىككۈچىلىككە قىزىقاتتىم، بۇ كوپىراتىپتا ئىشلىگەندىن بۇيان سەۋىيەمنى ئۈزلۈكسىز ئۆستۈرۈپ، ئەنئەنىۋىلىك بىلەن زامانىۋىلىق بىرلەشتۈرۈلگەن ۋە ئىستېمالچىلار ياقتۇرىدىغان ئەتلەس كۆڭلەكلەرنى تىكىپ ھۈنىرىمنى ھەقىقىي نامايان قىلدىم، خېرىدارلارنىڭ مەن تىككەن كۆڭلەكلەرنى كىيگەنلىكىنى كۆرگىنىمدە بەك سۆيۈنۈپ كېتىمەن.
</S>
<S ID=43948>
    تاشئېرىق يېزىسىنىڭ مۇئاۋىن باشلىقى رىزۋانگۈل تاھىرنىڭ تونۇشتۇرۇشىچە، يېزىدا دېھقانلار كەسپىي ھەمكارلىق كوپىراتىپىدىن ئۈچى بار بولۇپ، يېزىلىق ھۆكۈمەت كوپىراتىپلارغا 200 مىڭ يۈەنگە يېقىن مەبلەغ ياردەم قىلىپ، 72 دېھقان ئايالنى ئىشقا ئورۇنلاشتۇرۇپتۇ، ھازىر بۇ كوپىراتىپلاردا ئىشلەۋاتقان دېھقان ئاياللارنىڭ ئايلىق ئوتتۇرىچە ئىش ھەققى 1000 يۈەندىن 1500 يۈەنگىچە بولۇۋېتىپتۇ.
</S>
<S ID=43949>
بۇنىڭدىن كېيىن بۇ يېزا ھەرقايسى كەنتلەرنىڭ ئەمەلىي ئەھۋالىغا ئاساسەن دېھقان ئاياللارنىڭ ئۆز ئالدىغا ئىگىلىك تىكلىشىنى مەبلەغ، يەر ۋە سىياسەت جەھەتتىن يەنىمۇ قوللايدىكەن.
</S>
</TEXT>
/BODY
/DOC