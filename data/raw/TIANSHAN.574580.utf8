<DOC>
<DOCID>TIANSHAN.574580</DOCID>
<HEADER>
<CLASS>ئۈرۈمچى</CLASS>
<DATE>2016-12-26 10:54:24</DATE>
</HEADER>
<BODY>
<HEADLINE>
<S ID=67642>
‹‹ھەممىمىز قەلبداش!››
</S>
</HEADLINE>
<TEXT>
<S ID=67643>
ئازاد يۈسۈپجان
</S>
<S ID=67644>
 ئۈرۈمچى شەھىرى تەڭرىتاغ رايونىنىڭ بۇلاقبېشى كوچىسىدا ‹‹ئاتۇش ياسىن ھاجى مېھمانخانىسى›› دەپ ئاتىلىدىغان بىر مېھمانخانا بار.
</S>
<S ID=67645>
بۇ مېھمانخانا خوجايىنىنىڭ ئىسمى نىزامىدىن ياسىن بولۇپ، ئاتۇشلۇق.
</S>
<S ID=67646>
12 – ئاينىڭ 5 – كۈنى بۇ مېھمانخانىغا كەلگىنىمدە، نۇرغۇن كىشىنىڭ ياتاقتا يېتىش رەسمىيىتى بېجىرىۋاتقانلىقىنى، ھەر بىر قەۋىتىدە بىر ئېغىزدىن ‹‹مېھىر – شەپقەت ئۆيى›› بارلىقىنى كۆردۈم.
</S>
<S ID=67647>
 خوجايىن نىزامىدىن ياسىندىن كۆرگەنلىرىمنى سورىغىنىمدا ئۇ: بىزنىڭ بۇ مېھمانخانا ئاپتونوم رايونلۇق خەلق دوختۇرخانىسىغا يېقىن بولغاچقا، سىرتتىن كېسەل كۆرسەتكىلى كەلگەنلەر كۆپرەك ياتىدۇ.
</S>
<S ID=67648>
ئۇلارنىڭ ئىچىدە بەزىلىرىنىڭ ئىقتىسادى تازا ياخشى ئەمەس، بۇنىڭغا كېسەل كۆرسىتىش ھەققىنى قوشساق چىقىمى تېخىمۇ ئېشىپ كېتىدۇ.
</S>
<S ID=67649>
مۇشۇنداق قىيىنچىلىقى بار كىشىلەرگە ياردەم بېرىش ئۈچۈن، مېھمانخانىمىز 1997 – يىلى تىجارەت باشلىغاندىن بۇيان ‹‹مېھىر – شەپقەت ئۆيى›› تەسىس قىلىپ، ئېھتىياجلىق كىشىلەرگە ھەقسىز ياردەم قىلىۋاتىدۇ، دېدى.
</S>
<S ID=67650>
 ئالىي مەكتەپنى پۈتكۈزۈپ، ‹‹ئاتۇش ياسىن ھاجى مېھمانخانىسى››دا ئىشلەۋاتقان مەرھابا: نىزامىدىن ئاكا بىزگە دائىم قايسى مىللەت بولۇشىدىن قەتئىينەزەر، قىيىنچىلىقى بولسىلا كۈچىمىزنىڭ يېتىشىچە ياردەم قىلىشىمىز كېرەك، دەيتتى.
</S>
<S ID=67651>
ئۇ ھەممە ئىشتا ئاۋۋال باشقىلارنى ئويلايدىغان ئاق كۆڭۈل خوجايىن، دېدى.
</S>
<S ID=67652>
 بۇ يىل 9 – ئاينىڭ 6 – كۈنى ئاتۇش شەھىرىنىڭ ئازاق يېزىسىدا ئولتۇرۇشلۇق ھاۋاخان توختى بۇ مېھمانخانىغا تېلېفون قىلىپ، قىزىنى ئۈرۈمچىگە ئاپىرىپ داۋالاتماقچى ئىكەنلىكىنى، ‹‹مېھىر – شەپقەت ئۆيى››نىڭ بار – يوقلۇقىنى سۈرۈشتۈرگەندە، نىزامىدىن ياسىن ھاۋاخان توختىغا تەسەللى بەرگەچ، قىزىنى ئۈرۈمچىدە خاتىرجەم داۋالىتىشقا رىغبەتلەندۈردى.
</S>
<S ID=67653>
ئۇزاق ئۆتمەي نىزامىدىن ياسىن بۇ ئانا – بالا ئىككىيلەن بىلەن يۈز كۆرۈشۈپ، ياتاق، تاماقنى ھەقسىز ئورۇنلاشتۇرۇپ بەردى.
</S>
<S ID=67654>
بىر ھەپتىلىك داۋالاشتىن كېيىن ئانا – بالا ئىككىيلەن ئاتۇشقا قايتماقچى بولغاندا، نىزامىدىن ياسىن ئۇلارغا پويىز بېلىتىنى ئېلىپ بەردى ھەم ھاۋاخان توختىغا 4000 يۈەن يوللۇق تۇتۇپ، بالىنىڭ ھالىدىن ئوبدان خەۋەر ئېلىشنى تاپىلىدى.
</S>
<S ID=67655>
نىزامىدىن ياسىن: ھاۋاخان توختىنىڭ قىيىنچىلىقى مېنىڭ قىيىنچىلىقىم، قانچىلىك ياردەم قىلالىسام بۇ مېنىڭ خۇشاللىقىم، ھەممىمىز قەلبداش! دېدى.
</S>
<S ID=67656>
 ئۈرۈمچى شەھىرى تەڭرىتاغ رايونى دۆڭكۆۋرۈك تەۋەلىك رايونى باشقۇرۇش كومىتېتىغا قاراشلىق شۇاڭچىڭ مەھەللىسىنىڭ كادىرى گۆھەرخان ماڭا: ھەر يىلى ھېيت – بايرامدا نىزامىدىن ياسىن مەھەللىدىكى نامرات ئائىلىلەرنى يوقلايدۇ، نىزامىدىن ياسىن تۇرۇشلۇق مەھەللىنىڭ خوجىلىق شىركىتى يوق، ئۇ تەشەببۇسكارلىق بىلەن ئىگە – چاقىسىز ياشانغان بىر كىشى ۋە تۆۋەن كاپالەتلىك ئىككى ئائىلىنىڭ سۇ، توك رېمونت چىقىملىرىنى ئۆز ئۈستىگە ئالدى، دېدى.
</S>
<S ID=67657>
 بۇ ئىشلارنى تىلغا ئالغىنىمدا، نىزامىدىن ياسىن خىجىل بولۇپ: ئاتا – ئانام ئىزچىل ماڭا قولۇڭدىن كەلسە باشقىلاردىن ياردىمىڭنى ئايىمىغىن، دەپ تەربىيە قىلاتتى، دېدى.
</S>
</TEXT>
/BODY
/DOC