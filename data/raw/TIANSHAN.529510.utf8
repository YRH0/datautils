<DOC>
<DOCID>TIANSHAN.529510</DOCID>
<HEADER>
<CLASS>شىنجاڭ</CLASS>
<DATE>2016-06-22 11:08:10</DATE>
</HEADER>
<BODY>
<HEADLINE>
<S ID=31025>
خىنە كەنتىدە تۇرۇۋاتقان خىزمەت گۇرۇپپىسى دەسلەپكى ئۈچ ئايدا 28 تۈر قۇرۇلۇشىنى ئەمەلىيلەشتۈردى
</S>
</HEADLINE>
<TEXT>
<S ID=31026>
   ئىمىنجان داۋۇت، ئىختىيارىي مۇخبىرىمىز ئەلى شىرئەلى خەۋەر قىلىدۇ: ئاپتونوم رايونلۇق ئاخبارات – نەشرىيات، رادىيو – كىنو – تېلېۋىزىيە ئىدارىسىدىن خوتەن شەھىرىنىڭ شورباغ يېزىسى خىنە كەنتىگە چۈشكەن ‹‹ئۈچ ئەل›› خىزمىتى گۇرۇپپىسىدىكىلەر كەنتكە كېلىپلا، خىنە كەنتىدىكى ئاممىغا قىلىپ بېرىدىغان ئىشلارنى رەتلەپ، جەمئىي 32 تۈر قىلىپ تۇرغۇزغان ھەم بۇ تۈرلەرنى تاماملاشنى پىلانلىغان. ھازىرغىچە بۇ تۈرلەرنىڭ 28ى ئەمەلىيلىشىپ، سەرپ قىلىنغان تۈر مەبلىغى 1 مىليون 800 مىڭ يۈەنگە يەتكەن.
</S>
<S ID=31027>
   بۇ خىزمەت گۇرۇپپىسىدىكىلەر خىنە كەنتىگە كەلگەندىن كېيىن، خىزمەتتە ‹‹ئۈچتە تېز›› بولۇش، يەنى خىزمەتكە تېز كىرىشىش، خىزمەتنى تېز ئەمەلىيلەشتۈرۈش، خىزمەتنىڭ ئۈنۈمىگە تېز ئېرىشىش تەلىپىنى ئوتتۇرىغا قويۇپ، كەنتكە ئورۇنلىشىپ ئون كۈن ئىچىدىلا تۇنجى تۈرنى ئەمەلىيلەشتۈرگەن. ئاپتونوم رايونلۇق ئاخبارات – نەشرىيات، رادىيو – كىنو – تېلېۋىزىيە ئىدارىسىدىن خىنە كەنتىگە چۈشكەن ‹‹ئۈچ ئەل›› خىزمىتى گۇرۇپپىسىنىڭ مۇئاۋىن باشلىقى جىڭ لۇجۇ 15 – ئىيۇن بىزگە ئەھۋال تونۇشتۇرغاچ، كەنت ھويلىسىدىكى تاختىغا چاپلانغان 32 تۈرلۈك خەلق تۇرمۇشى تۈر قۇرۇلۇشىنىڭ ئەمەلىيلىشىش ئەھۋالىنى كۆرسەتتى. تاختىدا كەنت ئاھالىلەر كومىتېتىنىڭ ھويلىسىنى قاتتىقلاشتۇرۇش ۋە كۆكەرتىش، كەنتنىڭ كەچلىك ‹‹قوش تىل›› دەرسخانىسىنى ياخشىلاش، خىنە كەنتىنىڭ يولىنى ئۆزگەرتىپ ياساش، پەن – تېخنىكا ئارقىلىق دېھقانلارنىڭ كىرىمىنى ئاشۇرۇش، ئاممىغا قولايلىق مۇلازىمەت مەركىزى قۇرۇش قاتارلىقلار بار بولۇپ، ھەر بىر تۈرنىڭ نامى، ئىشقا كىرىشتۈرۈلگەن ۋاقتى، سېلىنغان مەبلەغ قاتارلىق ئۇچۇرلار ناھايىتى تەپسىلىي خاتىرىلىنىپتۇ.
</S>
<S ID=31028>
   ئىگىلىشىمىزچە، ئىلگىرى خىنە كەنتىنىڭ رەھبەرلىك قاتلىمى ناھايىتى چېچىلاڭغۇ ۋە بوشاڭ بولۇپ، كەنت پارتىيە ياچېيكىسىنىڭ شۇجىسى ئىككى قېتىم تەڭشەلگەن ئىكەن. بولۇپمۇ، 2014 – يىلى شۇ چاغدىكى خىزمەت گۇرۇپپىسىدىكىلەرنىڭ تىرىشچانلىقى ۋە ئاممىنىڭ تەلەپ قىلىشى بىلەن ھازىرقى كەنت پارتىيە ياچېيكىسىنىڭ شۇجىسى مۇھەممەدنىياز ئىسمائىل ۋەزىپىگە تەيىنلەنگەن، مۇھەممەدنىياز ئىسمائىل ئىلگىرىكى يىللاردا ئىچكىرى ئۆلكىلەردە تىجارەت قىلىپ كۆپنى كۆرگەن، خەنزۇ تىلى سەۋىيەسىمۇ يۇقىرى، ئىقتىسادىي شارائىتىمۇ ياخشى بولغاچقا، كەنتنىڭ قىياپىتىنى ئۆزگەرتىش، كەنت پارتىيە تەشكىلاتىنىڭ جەڭگىۋارلىقىنى ئاشۇرۇش، خىزمەت گۇرۇپپىسىدىكىلەرنىڭ تەلىپى ۋە يېتەكلىشىگە ماس ھالدا خىزمەتلەرنى قانات يايدۇرۇشىدا ناھايىتى مۇھىم رولىنى جارى قىلدۇرغان.
</S>
<S ID=31029>
   جىڭ لۇجۇ مۇنداق دېدى: خىنە كەنتى شەھەر بىلەن يېزا تۇتاشقان جايغا جايلاشقان، تېرىلغۇ يەر ئاز، نوپۇس كۆپ بولۇپ، كىشى بېشىغا ئاران ئۈچ پۇڭدىن يەر توغرا كېلىدۇ. شۇڭا، بۇ كەنتتىكى ئاممىنى نامراتلىقتىن قۇتۇلدۇرۇش، ئۇلارنىڭ كىرىمىنى ئاشۇرۇشنىڭ مۇھىم يولى ئېشىنچا ئەمگەكچىلەرنى سىرتقا چىقىرىپ، ئىشقا ئورۇنلاشتۇرۇش ئارقىلىق ئۇلارنىڭ كىرىمىنى ئاشۇرۇشتىدۇر. بىز بۇ نۇقتىنى چۈشەنگەندىن كېيىن، بىر تەرەپتىن، نامراتلارنى نامراتلىقتىن قۇتۇلدۇرۇش بىلەن ئىشقا ئورۇنلاشتۇرۇش يوللىرىنى ھازىرلاش ئارقىلىق ئاممىنىڭ تۇرمۇشىنى ياخشىلاشنى، يەنە بىر تەرەپتىن، كەنت پارتىيە ياچېيكىسىنىڭ باشلامچىلىق رولىدىن پايدىلىنىپ، ئاممىنىڭ تۇرمۇشىدا، كەنتنىڭ قىياپىتىدە ئۆزگىرىش ياساشنى چىڭ تۇتتۇق. يېقىندا بىز يەنە كەنتنىڭ ئاممىغا قولايلىق مۇلازىمەت مەركىزى قۇرۇلۇشىدا ئىش باشلىماقچى، 300 كىۋادرت مېتىرلىق بۇ تۈر قۇرۇلۇشىغا 520 مىڭ يۈەن مەبلەغ سېلىنىدۇ. بۇ قۇرۇلۇش تاماملانسا، كەنت ئاھالىلىرىنىڭ توي – تۆكۈن، نەزىر – چىراغ ئىشلىرىغا ھەقسىز مۇلازىمەت قىلىپ، ئۇلارغا زور قولايلىق يارىتىلىدۇ.
</S>
<S ID=31030>
‏
</S>
</TEXT>
/BODY
/DOC