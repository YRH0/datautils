<DOC>
<DOCID>TIANSHAN.542569</DOCID>
<HEADER>
<CLASS>شىنجاڭ</CLASS>
<DATE>2016-08-19 15:31:58</DATE>
</HEADER>
<BODY>
<HEADLINE>
<S ID=41229>
ئاپتونوم رايونىمىز سەنئەت ساھەسىدىكىلەر مەملىكەتلىك 5–نۆۋەتلىك ئاز سانلىق مىللەتلەر ئەدەبىيات–سەنئەت كۆرىكىگە پۇختا تەييارلىق بىلەن ئاتلاندى
</S>
</HEADLINE>
<TEXT>
<S ID=41230>
    مۇيەسسەر ئاباھامىت، مۇكەررەم ئەمەت خەۋەر قىلىدۇ: 16 – ئاۋغۇست پايتەختىمىز بېيجىڭدا باشلانغان 14 – سېنتەبىرگىچە داۋاملىشىدىغان مەملىكەتلىك 5 – نۆۋەتلىك ئاز سانلىق مىللەتلەر ئەدەبىيات – سەنئەت كۆرىكىگە ئاپتونوم رايونىمىز تەييارلىغان ناخشا – ئۇسسۇللۇق تىياتىر ‹‹مېھىر – مۇھەببەتكە تولغان تەڭرىتاغ››، چوڭ تىپتىكى مۇزىكىلىق تىياتىر ‹‹مۇقام تەسىراتلىرى›› ۋە ئۇسسۇللۇق تىياتىر ‹‹باياۋاندىكى ياشلىق›› قاتارلىق ئۈچ نادىر تىياتىر قاتناشتۇرۇلىدۇ.
</S>
<S ID=41231>
   دۆلەت مىللەتلەر ئىشلىرى كومىتېتى، مەدەنىيەت مىنىستىرلىقى، دۆلەت ئاخبارات – نەشرىيات – رادىيو – كىنو – تېلېۋىزىيە باش ئىدارىسى، بېيجىڭ شەھەرلىك خەلق ھۆكۈمىتى بىرلىكتە ئۇيۇشتۇرغان بۇ قېتىمقى كۆرەكتە، مەملىكىتىمىزدىكى ئاز سانلىق مىللەتلەرنىڭ نادىر سەنئەت نومۇرلىرى قاتناشتۇرۇلۇپ، ئاز سانلىق مىللەتلەرنىڭ جۇش ئۇرۇپ راۋاجلىنىۋاتقان ئەدەبىيات – سەنئەت ئىشلىرى ۋە قولغا كەلتۈرۈلگەن ئەدەبىيات – سەنئەت مۇۋەپپەقىيەتلىرى كۆرەك قىلىنىدۇ.
</S>
<S ID=41232>
نۆۋەتتە، ئاپتونوم رايونىمىزدىن قاتناشتۇرۇلىدىغان ‹‹مېھىر – مۇھەببەتكە تولغان تەڭرىتاغ›› 2009 – يىلى ‹‹جۇڭگونى تەسىرلەندۈرگەن ئون شەخس››نىڭ بىرى بولغان ئالتاي ۋىلايىتىنىڭ چىڭگىل ناھىيەسىدىكى ھەنىپە ئالىماخۇننىڭ ئون نەچچە يىلدىن بۇيان ھەر مىللەتتىن بولغان 19 بالىنى بېقىپ قاتارغا قوشقانلىقىدەك تەسىرلىك ئىش ئىزلىرى ئاساسىدا ئىجاد قىلىنغان، تىياتىردىكى ھەنىپە ئانىنىڭ رولىنى دۆلەت ئىچى – سىرتىدا شۆھرەت قازانغان داڭلىق يۇقىرى ئاۋازلىق ناخشىچى دىلبەر يۇنۇس ئالغان.
</S>
<S ID=41233>
بۇ تىياتىر 9 – ئاينىڭ 8 – ، 9 – كۈنلىرى بېيجىڭدىكى ‹‹باۋلى›› تىياتىرخانىسىدا قويۇلىدۇ.
</S>
<S ID=41234>
شىنجاڭ سەنئەت يۇرتى مۇقام ئانسامبىلى ئىشلىگەن ‹‹مۇقام تەسىراتلىرى››دا، ئون ئىككى مۇقام ۋە يەرلىك مۇقاملارنىڭ كىلاسسىك ئارىيەلىرى ئورۇنلانغان، بۇ تىياتىردا زامانىۋى كۆپ ۋاسىتە تېخنىكىسى، سۈرەت ئىشلەش ئۇسۇلى قوللىنىلىپ، ئەنئەنىۋى مىللىي مەدەنىيىتىمىزنىڭ گۈلتاجى بولغان مۇقامنىڭ سېھرىي كۈچى نامايان قىلىنغان.
</S>
<S ID=41235>
بۇ مۇزىكىلىق تىياتىر 8 – ئاينىڭ 19 – ، 20 – كۈنلىرى بېيجىڭدىكى ‹‹مېيلەنفاڭ›› تىياتىرخانىسىدا قويۇلىدۇ.
</S>
<S ID=41236>
بىڭتۈەندىكى ئۈچ ئەۋلاد كىشىلەرنىڭ ئۆسۈپ يېتىلىش تارىخى ئەكس ئەتتۈرۈلگەن ئۇسسۇللۇق تىياتىر ‹‹باياۋاندىكى ياشلىق›› شىنجاڭ – ئىشلەپچىقىرىش قۇرۇلۇش بىڭتۈەنى بۇ قېتىمقى كۆرەككە قاتناشتۇرىدىغان نۇقتىلىق نومۇر، 8 – ئاينىڭ 21 –، 22 – كۈنلىرى بېيجىڭ ‹‹تيەنچياۋ›› تىياتىرخانىسىدا قويۇلىدۇ.
</S>
<S ID=41237>
   شىنجاڭ سەنئەت يۇرتى ناخشا – ئۇسسۇل ئۆمىكىنىڭ ئاتاقلىق ئۇسسۇلچىسى ئامانگۈل سىدىق مۇنداق دېدى: بۇ قېتىمقى كۆرەكتە بىز شىنجاڭنىڭ سەنئەت جەھەتتىكى ئالاھىدىلىكىنى تېخىمۇ گەۋدىلەندۈرۈش، شىنجاڭدىن چىققان ‹‹جۇڭگونى تەسىرلەندۈرگەن ئون ئانا››نىڭ بىرى بولغان ھەنىپە ئانىنىڭ ئىش ئىزلىرىنى ناخشا – ئۇسسۇللۇق تىياتىر شەكلىدە ئىپادىلەپ، شىنجاڭدىكى ھەر مىللەت خەلقنىڭ ئىناق – ئىتتىپاق، خاتىرجەم تۇرمۇشىنى نامايان قىلىش ئۈچۈن ياخشى تەييارلىق قىلدۇق.
</S>
<S ID=41238>
بۇ قېتىمقى ناخشا – ئۇسسۇللۇق تىياتىرغا ئاپتونوم رايونىمىزدىكى كۆزگە كۆرۈنگەن ئارتىسلار قاتنىشىپ قالماي، دۆلەت ئىچى – سىرتىدا تونۇلغان دىلبەر يۇنۇس، ئەركىن ئابدۇللا قاتارلىق ئاتاقلىق ئارتىسلارمۇ قاتنىشىپ، تىياتىرنىڭ دەرىجىسىنى بىر بالداق يۇقىرى كۆتۈردى.
</S>
<S ID=41239>
تىياتىرىمىزنىڭ بۇ قېتىمقى كۆرەكتە تاماشىبىنلارنى تەسىرلەندۈرۈپ، مەملىكەت سەھنىسىدە ياخشى نەتىجىلەرگە ئېرىشىدىغانلىقىمىزغا ئىشەنچىمىز كامىل.
</S>
</TEXT>
/BODY
/DOC