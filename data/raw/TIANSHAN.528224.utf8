<DOC>
<DOCID>TIANSHAN.528224</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-14 17:03:38</DATE>
</HEADER>
<BODY>
<HEADLINE>
<S ID=30489>
كادىرلار كۆيۈندى، دېھقانلار سۆيۈندى
</S>
</HEADLINE>
<TEXT>
<S ID=30490>
  خالىدە ئوبۇل، رەناگۈل خۇدابەردى
</S>
<S ID=30491>
   ماي ئېيىدا پوسكام ناھىيەسى يېشىللىققا پۈركىنىپ، ھەممە يەر گۈزەل تۈسكە كىرىدۇ، مۇشۇ مەزگىلدە پوسكام ناھىيەسىنىڭ پوسكام يېزىسى قۇتچى كەنتىدىكى ھۈسەنجان مۇھەممەد بىلەن ئايشەمگۈل تۇرسۇن ھاياتىدىكى ئەڭ ئۇنتۇلغۇسىز، ئەڭ گۈزەل مىنۇتلارنى كۈتۈۋالدى، ئۇلار 22 – ماي توي مۇراسىمىنى كەنتتىكى يېڭى سېلىنغان مەرىكە زالىدا ئۆتكۈزۈشكە مۇيەسسەر بولغانىدى. ئايشەمگۈل تۇرسۇن ھاياجانلانغان ھالدا مۇنداق دېدى: خىزمەت گۇرۇپپىسىدىكى كادىرلارنىڭ ياردىمى بىلەن تويىمىزنى تولىمۇ كۆڭۈللۈك ئۆتكۈزدۇق. ئۇلار يەنە تويىمىزنى بىر توڭلاتقۇ بىلەن مۇبارەكلىدى. بۇ ھاياجانلىق مىنۇتلارنى ھەرگىز ئۇنتۇيالمايمىز!
</S>
<S ID=30492>
   پوسكام يېزىسىنىڭ قۇتچى كەنتىگە بېرىپ قالسىڭىز ‹‹شىنجاڭ نېفىتلىك شىركىتىنىڭ ياردىمى بىلەن سېلىنغان قۇتچى كەنت ئاممىسىغا مۇلازىمەت قىلىش مەركىزى›› دېگەن ۋىۋىسكا ئېسىلغان ئىككى قەۋەتلىك بىناغا دىققەت قىلماي قالمايسىز. بۇ مۇلازىمەت مەركىزىنى شىنجاڭ نېفىتلىك شىركىتىدىن بۇ كەنتكە چۈشكەن خىزمەت گۇرۇپپىسى 1 مىليون 200 مىڭ يۈەن مەبلەغ ئاجرىتىپ سېلىپ بەرگەن، بۇ مۇلازىمەت مەركىزى پۈتۈشى بىلەنلا ھۈسەنجان مۇھەممەد بىلەن ئايشەمگۈل تۇرسۇننىڭ توي مۇراسىمى مۇشۇ يەردە ئۆتكۈزۈلدى.
</S>
<S ID=30493>
   شىنجاڭ نېفىتلىك شىركىتىدىن قۇتچى كەنتىگە چۈشكەن خىزمەت گۇرۇپپىسى كەنتكە ئورۇنلاشقاندىن كېيىن، خىزمەتنى پىلانلىق، قاراتمىلىقى بولغان ھالدا ئەتراپلىق قانات يايدۇرۇپ، تۇرمۇش ۋە ئىشلەپچىقىرىشتا قىيىنچىلىقى بار ئاممىنىڭ قىيىنچىلىقىنى ۋاقتىدا ھەل قىلىشقا كۈچىدى، پارتىيە قۇرۇلۇشىنى كۈچەيتىش ئۈچۈن، پارتىيە ئەزالىرىغا قارىتىلغان تەربىيە ئۇسۇلىنى ئۆزگەرتىپ، ھەر جۈمە كۈنى مىللەتلەر ئىتتىپاقلىقى باش تېما قىلىنغان لېكسىيە ئۇيۇشتۇردى. خىزمەت گۇرۇپپىسىنىڭ مۇئاۋىن باشلىقى مۇتەللىپ كېرەم بۇ لېكسىيەنى ئەمەلىي مىساللار ئارقىلىق جانلىق، تۇرمۇشقا يېقىن قىلىپ سۆزلىگەچكە، تېزدىنلا پارتىيە ئەزالىرى ۋە دېھقانلار ئارىسىدا كۈچلۈك تەسىر قوزغىدى، شۇنىڭ بىلەن مۇتەللىپ كېرەم ئۈژمە ئېرىق، قاراسا، دارغىچى قاتارلىق قوشنا كەنتلەردە لېكسىيە سۆزلەشكە تەكلىپ قىلىندى. بۇ كەنتتە يەنە ياشلارغا ھەر كۈنى كەچتە ئىككى سائەتتىن قانۇندىن ساۋات بېرىلىپ، جېدەل – ماجىرا ۋە قانۇنسىز پائالىيەتلەرنىڭ يۈز بېرىشىنىڭ ئالدى ئېلىندى. خىزمەت گۇرۇپپىسى كەنت پارتىيە ياچېيكىسى بىلەن بىرلىكتە ‹‹8 – مارت›› خانىم – قىزلار بايرىمى ۋە نورۇز بايرىمىدا مول مەزمۇنلۇق مەدەنىيەت – تەنتەربىيە پائالىيەتلىرىنى ئۇيۇشتۇرۇپ، دېھقانلارنىڭ مەنىۋى مەدەنىيەت تۇرمۇشىنى بېيىتتى.
</S>
<S ID=30494>
   قۇتچى كەنتىدىكى دېھقانلارنىڭ ئاساسلىق كىرىمى ياڭاق ۋە چىلاندىن كىرەتتى، باقمىچىلىق بىلەن شۇغۇللىنىدىغانلار ئاز ئىدى. خىزمەت گۇرۇپپىسىدىكىلەر دېھقانلارنىڭ ئەھۋالىنى تەپسىلىي ئىگىلەپ، ئۇلارنىڭ ياڭاقلىق باغلىرىدىكى يەردىن مۇۋاپىق پايدىلىنالمايۋاتقانلىقىنى، ياڭاق دەرەخلىرى كۈن نۇرىنى توسۇۋالغاچقا، بۇ يەرگە تېرىغان كۆكتات، بېدىدىن تۈزۈك ھوسۇل ئالالمىغانلىقىنى ئۇقتى. شۇنىڭ بىلەن ئۇلار دېھقانلارنىڭ كىرىم يولىنى كېڭەيتىش ئۈستىدە ئىزدىنىپ، بۇ كەنتتىكى 33 نامرات ئائىلىگە 10 مىڭ چۈجە ئېلىپ بەردى، بۇنىڭ بىلەن دېھقانلار ياڭاقلىق باغلىرىغا توخۇ كاتىكى سېلىپ، باقمىچىلىق بىلەن شۇغۇللىنىشقا كىرىشتى.
</S>
<S ID=30495>
   دېھقان تۇرسۇن ناسىر مۇنداق دېدى: خىزمەت گۇرۇپپىسى كېلىشتىن بۇرۇن، بىز ياڭاق دەرەخلىرى ئارىسىدىكى بوش يەرلەرگە زىرائەت تېرىپ باققان بولساقمۇ، ئۇنىڭ ئۈنۈمى تازا ياخشى بولمىغانىدى. خىزمەت گۇرۇپپىسى كېلىپ بىزگە چۈجە ئېلىپ بەردى، بۇنى بۇرۇن ئويلىماپتىكەنمىز، ئەمدى توخۇ باقمىچىلىقى بىلەن شۇغۇللىنىپ كىرىم يولىمىزنى كېڭەيتىدىغان بولدۇق.
</S>
<S ID=30496>
   خىزمەت گۇرۇپپىسىدىكىلەر ئەھۋال ئىگىلەش جەريانىدا قۇتچى باشلانغۇچ مەكتىپىنىڭ ئوقۇتۇش شارائىتىنىڭ ناچارلىقىنى، ئوقۇتۇش ئۈسكۈنىلىرىنىڭ كونىراپ كەتكەنلىكىنى ئۇقۇپ، دەرھال مەبلەغ ھەل قىلىپ، بۇ مەكتەپنىڭ ئوقۇتۇش شارائىتىنى ياخشىلىدى ھەم بۇ مەكتەپكە 70مىڭ يۈەن قىممىتىدىكى ئىچىدىغان سۇنى ساپلاشتۇرۇش ئۈسكۈنىسىنى ھەدىيە قىلدى.
</S>
<S ID=30497>
   بۇ كەنتتىكى دېھقان تۇرسۇنخان مارەك مۇنداق دېدى: خىزمەت گۇرۇپپىسىدىكىلەر دائىم بىز بىلەن پاراڭلىشىپ تۇرىدۇ، قىيىنچىلىقىمىز بولسا بىزمۇ خىزمەت گۇرۇپپسىدىكىلەرنى ئىزدەيمىز. ئىلگىرى كەنتىمىزدە مەرىكە زالى يوق ئىدى، شۇڭا توي قىلساق ئۆيلىرىمىز كىچىك بولغاچقا، مېھمان كۈتۈشتە قىينىلاتتۇق. ھازىر مەرىكە زالىمىزمۇ بار بولدى. يېقىندا خىزمەت گۇرۇپپىسىدىكىلەر ماڭا 300 چۈجە ئېلىپ بېرىپ، تېخنىكلارنى تەكلىپ قىلىپ چۈجىنى قانداق بېقىشنى ئۆگىتىپ قويدى. ھازىر بىز خىزمەت گۇرۇپپىسىدىكى كادىرلار بىلەن ئۇرۇق – تۇغقاندەك بولۇپ كەتتۇق.
</S>
<S ID=30498>
   خىزمەت گۇرۇپپىسىنىڭ ئەزاسى ئابدۇۋەلى راھمان كېيىنكى پىلانلار ئۈستىدە توختىلىپ مۇنداق دېدى: بىز كېيىنكى يېرىم يىلدا، ئوندىن 20 گىچە ئائىلىنى تاللاپ 100 مىڭ يۈەن مەبلەغ ئاجرىتىپ، ئۇلارنى ئىقتىدارىغا ئاساسەن باقمىچىلىق ياكى تىككۈچىلىك كەسپى بىلەن شۇغۇللىنىپ تۇرمۇشىنى ياخشىلاشقا يېتەكلەيمىز. 50 تىن 100 گىچە قۇياش نۇرىدىن ئېنېرگىيە چىرىغىنى ئورنىتىپ، دېھقانلارنىڭ ئاخشىمى يول يۈرۈشىگە قولايلىق يارىتىمىز.
</S>
<S ID=30499>
   خىزمەت گۇرۇپپىسىنىڭ مۇئاۋىن باشلىقى مۇتەللىپ كېرەم مۇنداق دېدى: دېھقانلارغا قۇرۇق گەپ ئەمەس، ئەمەلىي نەپ كېرەك. بۇنىڭدىن كېيىن دېھقانلارنىڭ ئەھۋالىنى داۋاملىق ئىگىلەپ، ئۇلار يولۇققان قىيىنچىلىقلارنى ۋاقتىدا ھەل قىلىپ، دېھقانلارغا ئەمەلىي نەپ بېرىدىغان خىزمەتلەرنى پۇختا ئىشلەيمىز ھەم ‹‹كەنت ئىككى كومىتېتى››غا يېقىندىن ماسلىشىپ، كەنتنىڭ كوللېكتىپ ئىگىلىكىنى زورايتىشقا تىرىشىمىز. كادىرلار چىن دىلى بىلەن ئاساسىي قاتلامغا چوڭقۇر چۆكۈپ، خىزمەتلەرنى يۈكسەك مەسئۇلىيەتچانلىق تۇيغۇسى بىلەن ئىشلەپ، پارتىيە، ھۆكۈمەتنىڭ ئېتىبار سىياسەتلىرىنىڭ ئەمەلىيلىشىش ئەھۋالىنى ھەقىقىي ئىگىلىسە، ئاممىنىڭ ساداسىنى يۇقىرىغا، يۇقىرىنىڭ سىياسەتلىرىنى ئاممىغا ئەينەن يەتكۈزسە، ھەر مىللەت ئاممىنى ھەقىقىي رازى قىلغىلى، ئاساسىي قاتلام پارتىيە تەشكىلاتلىرىنىڭ قۇرۇلۇشىنى كۈچەيتكىلى، نوپۇزىنى يەنىمۇ ئۆستۈرگىلى بولىدۇ.
</S>
</TEXT>
/BODY
/DOC