<DOC>
<DOCID>TIANSHAN.554392</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-10-03 11:22:02</DATE>
</HEADER>
<BODY>
<HEADLINE>
<S ID=51823>
توققۇزتارادا ساياھەتچىلىك دېھقان–چارۋىچىلارنى بېيىتىشتىكى تۈۋرۈك كەسىپكە ئايلاندى
</S>
</HEADLINE>
<TEXT>
<S ID=51824>
    گۈزەلنۇر ئۆمەر خەۋەر قىلىدۇ: توققۇزتارا ناھىيەسى يېقىنقى يىللاردىن بۇيان دۆلەت 3A دەرىجىلىك مەنزىرە رايونى بولغان كۆندەنىڭنى باشلامچى قىلىپ، باشقا ساياھەت – مەنزىرە رايونلىرىنى ماس يۈكسەلدۈرۈپ، ساياھەتچىلىكنى خەلقنى بېيىتىپ، ناھىيەنى قۇدرەت تاپقۇزۇش، نامراتلىقتىن قۇتۇلدۇرۇش بويىچە ئۆتكەلگە ھۇجۇم قىلىش، خەلق تۇرمۇشىنى ياخشىلاشتىكى تۈۋرۈك كەسىپكە ئايلاندۇردى.
</S>
<S ID=51825>
    بۇ ناھىيە بۇ يىلنى ‹‹ساياھەتچىلىك مۇلازىمىتىنى يۇقىرى كۆتۈرۈش يىلى›› قىلىپ، ‹‹مەززىلىك تائاملار، مىللىي ئۆرپ – ئادەت مەدەنىيىتىنى نامايان قىلىش›› قاتارلىق پائالىيەتلەرنى تەشكىللەش ئارقىلىق سەھرا ئارامگاھلىرىنى تەرەققىي قىلدۇرۇپ، ساياھەتچىلىكنى يۈكسەلدۈرۈپلا قالماي، دېھقان – چارۋىچىلارنىڭ ئىشقا ئورۇنلىشىش يوللىرىنى كېڭەيتىپ، كىرىمىنى ئاشۇردى.
</S>
<S ID=51826>
    تولقۇن چاچى مەنزىرە رايونىدا سەھرا ئارامگاھى ئاچقان بولۇپ، قازاقلارنىڭ ئۆرپ – ئادەت، يېمەك – ئىچمەك مەدەنىيىتىنى گەۋدىلەندۈرۈپ ساياھەتچىلەرنى ئەلا مۇلازىمەت بىلەن تەمىنلەپ، ساياھەتچىلەرنىڭ ياخشى باھاسىغا ئېرىشتى.
</S>
<S ID=51827>
ئۇ مۇنداق دېدى: كېلەر يىلغىچە يەنە بىرنەچچە كىگىز ئۆي قۇرۇپ، تىجارەت كۆلىمىنى كېڭەيتىشنى ئويلىشىۋاتىمەن، مۇلازىمەت سۈپىتىنى تېخىمۇ يۇقىرى كۆتۈرۈپ، كىرىمىمنى يەنىمۇ ئاشۇرۇشقا تىرىشىمەن.
</S>
<S ID=51828>
    سىيىر باقمىچىلىق مەيدانىنىڭ ئىشچىسى باغىيلانىڭ تەلىم مەنزىرە رايونىدىكى بىر ئارامگاھتا ئىشلەۋاتقىنىغا ئون يىلدىن ئاشقان بولۇپ، ئۇنىڭ ئېيتىشىچە، بۇ ئارامگاھ دەسلەپكى بىرقانچە كىگىز ئۆيى بار ئاشخانىدىن ھازىر تەرەققىي قىلىپ تاماقلىنىشى، كۆڭۈل ئېچىش بىر گەۋدىلەشكەن كۆپ ئىقتىدارلىق سەھرا ئارامگاھىغا ئايلىنىپتۇ.
</S>
<S ID=51829>
باغىيلا مۇنداق دېدى: يېڭى ئىشلىگەن ۋاقىتلىرىمدا بۇ يەرگە كېلىپ تاماق يەيدىغان ساياھەتچىلەر ئاز ئىدى، ھازىر بۇ يەرگە كېلىدىغانلار ھەسسىلەپ كۆپەيدى، كىرىمىمىزمۇ يىلسېرى ئېشىۋاتىدۇ.
</S>
<S ID=51830>
    ناھىيە بۇ يىل 1 مىليون 80 مىڭ ئادەم (قېتىم) ساياھەتچىنى كۈتۈۋېلىپ، ساياھەتچىلىك كىرىمىنى 870 مىليون يۈەنگە يەتكۈزۈشنى پىلانلىغان بولۇپ، 7 – ئاينىڭ ئاخىرىغىچە 676 مىڭ ئادەم (قېتىم) ساياھەتچىنى كۈتۈۋېلىپ، ساياھەتچىلىكتىن قىلغان كىرىم 543 مىليون 550 مىڭ يۈەنگە يېتىپ، كىرىمى بۇلتۇرقى ئوخشاش مەزگىلدىكىدىن %25.8 ئاشقان.
</S>
<S ID=51831>
    ناھىيەلىك ساياھەت ئىدارىسى تەشۋىقات ئىشخانىسىنىڭ باشلىقى لى تىڭتىڭ مۇنداق دېدى: ناھىيەمىزنىڭ ساياھەتچىلىك كەسپىي سېلىنمىسىنىڭ يىلمۇ يىل ئېشىشىغا ئەگىشىپ، ساياھەتچىلىك كەسپىنىڭ خەلقنى بېيىتىشتىكى رولى تېخىمۇ گەۋدىلىنىۋاتىدۇ.
</S>
<S ID=51832>
ئالدىنقى سەككىز ئايدا ناھىيەدىكى ساياھەت نۇقتىلىرىغا يېڭىدىن 1708 كىشى ئىشقا ئورۇنلاشتى.
</S>
<S ID=51833>
‏    
</S>
</TEXT>
/BODY
/DOC