<DOC>
<DOCID>TIANSHAN.539796</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-08-09 12:06:12</DATE>
</HEADER>
<BODY>
<HEADLINE>
<S ID=38159>
باي ناھىيەسى كۆپ خىل تەدبىر قوللىنىپ ئىقتىسادنىڭ چېكىنىش بېسىمىنى يەڭگىللەتتى
</S>
</HEADLINE>
<TEXT>
<S ID=38160>
   سادىق ئىمىر خەۋەر قىلىدۇ: باي ناھىيەسىنىڭ تۈۋرۈك كەسىپلىرى كۆمۈر، كۆمۈر خىمىيە سانائىتى، قۇرۇلۇش ماتېرىياللىرىنى ئاساس قىلىدىغان بولۇپ، يېقىنقى ئىككى يىلدىن بۇيان بازار، سىياسەت قاتارلىق كۆپ خىل ئامىللارنىڭ تەسىرىدە ناھىيەنىڭ تۈۋرۈك كەسىپلىرىنىڭ ئىقتىسادنىڭ ئېشىشىدىكى تىرەكلىك رولى ئاجىزلاپ كەتكەن، ئېغىر خىمىيە سانائىتى رايونىدىكى 41 كارخانىدىن 25ى ئىشلەپچىقىرىشتىن توختىغانىدى.
</S>
<S ID=38161>
ناھىيە بويىچە 6 – ئاينىڭ بېشىغىچە كۆمۈر قازىدىغان يەتتە كارخانىنىڭ ئۈچ قۇدۇقىدىلا كۆمۈر قېزىش ئەسلىگە كەلتۈرۈلگەن بولۇپ، قالغان 14 قۇدۇقنىڭ كۆمۈر قېزىش ئىجازەتنامىسى ۋە بىخەتەرلىك ئىجازەتنامىسىنىڭ مۇددىتى توشۇپ كېتىش سەۋەبلىك كۆمۈر قېزىش توختاپ قالغانىدى.
</S>
<S ID=38162>
كۆمۈركانلار ئىشلەپچىقىرىشتىن توختىغاچقا، كۆمۈر خام ئەشيا قىلىنىدىغان كارخانىلارغا قىلىدىغان ئىش قالمىدى.
</S>
<S ID=38163>
ئۆي مۈلۈك بازىرىدىكى ئېھتىياج ئاشمىغاچقا، پولات – تۆمۈر، سېمونت، قۇرۇلۇش ماتېرىياللىرى ئىشلەپچىقىرىدىغان كارخانىلارنىڭ تەرەققىياتى ئۇدا چېكىندى.
</S>
<S ID=38164>
   ناھىيە بۇ خىلدىكى كارخانىلارنىڭ قىيىن ئەھۋالدىن قۇتۇلۇشىغا ياردەم بېرىش ئۈچۈن پۇل مۇئامىلە ئاپپاراتلىرىنى تېخنىكا، ئۈسكۈنىسى ئىلغار تايانچ كارخانىلارغا قەرز پۇل بېرىشتە ئېتىبار بېرىش ھەم ئۇلارنىڭ تېخنىكا ئۆزگەرتىشى ۋە تۈر قۇرۇلۇشىغا كىرېدىت مەبلىغى بېرىشكە ئىلھاملاندۇردى.
</S>
<S ID=38165>
ھازىرغىچە ناھىيەلىك ئامانەت – قەرز كوپىراتىپلىرى بىرلەشمىسى ‹‹جياڭدا›› كىراخمال زاۋۇتىغا 5 مىليون يۈەن پۇل قەرز بەردى؛ ئاقسۇ ۋىلايەتلىك، باي ناھىيەلىك سودا – سانائەت بانكىلىرى ‹‹جىنفۇشياڭ›› زىغىر تالاسى زاۋۇتىغا يېڭىدىن قەرز پۇل بېرىپ، كونا قەرزنى ئۈزۈش رەسمىيىتىنى بېجىرىپ بەردى؛ تارىم نېفىتلىكى شۆبە شىركىتىنىڭ ‹‹شىنلۇڭ›› ئەينەك تالاسى زاۋۇتى، ‹‹باۋگاڭ›› گۇرۇھى ‹‹1 – ئاۋغۇست›› پولات – تۆمۈر شىركىتىنىڭ باي شۆبە زاۋۇتى قاتارلىق ئۈچ كارخانىغا تەبىئىي گاز بىلەن تەمىنلەش قاتارلىق جەھەتلەردە ئېتىبار بېرىشكە ماسلاشتۇردى.
</S>
<S ID=38166>
   ناھىيە يەنە ‹‹جۇڭتەي›› كۆمۈر كوكسلاشتۇرۇش زاۋۇتى، مىس كېنى قاتارلىق كارخانىلارنىڭ تېخنىكا ئۆزگەرتىشى، تېخنىكا يېڭىلىشىغا ياردەم بېرىپ، بۇ كارخانىلارنىڭ زىيان تارتىشتىن پايدا ئېلىشقا يۈزلىنىپ، يېڭى تەرەققىيات يولىدا مېڭىشىغا تۈرتكە بولدى.
</S>
<S ID=38167>
ناھىيەنىڭ ياردىمىدە ‹‹فېڭفېڭ›› كۆمۈر كوكسلاشتۇرۇش زاۋۇتى قاتارلىق ئىككى كارخانىغا بىخەتەر ئىشلەپچىقىرىش تېخنىكىسىنى يېڭىلاش مەبلىغى ۋە ئېنېرگىيە تېجەپ، بۇلغىما ئازايتىش مەبلىغى ئۈچۈن ئايرىم – ئايرىم 18 مىليون يۈەن ۋە 5 مىليون 70 مىڭ يۈەن مەبلەغنى ھەل قىلىپ بەردى.
</S>
<S ID=38168>
ناھىيەدىكى ئالاقىدار تارماقلار ‹‹يىچېڭ›› كۆمۈر كېنىغا ياردەملىشىپ، تەكشۈرۈپ تەستىقلىتىش رەسمىيىتىنى بېجىرىشىپ بېرىپ، كۆمۈر كانلارنىڭ تېزدىن ئىشلەپچىقىرىشنى ئەسلىگە كەلتۈرۈشىگە تۈرتكە بولدى، يەنە بەش كۆمۈركانمۇ ئاپتونوم رايوننىڭ 2 – تۈركۈمدە تەكشۈرۈپ تەستىقلاش تۈر دائىرىسىگە كىرگۈزۈلدى.
</S>
<S ID=38169>
ناھىيە يەنە ئىشلەپچىقىرىشى قالاق كارخانىلارنى شاللاپ، كۆمۈركانلارنى خام كۆمۈر ئىشلەپچىقىرىش ۋە سېتىشتىن تاۋار كۆمۈر، بۇلغىمىسىز كۆمۈر سېتىشقا ئۆزگىرىشكە رىغبەتلەندۈردى.
</S>
<S ID=38170>
كۇچا، توقسۇ ناھىيەلىرى بىلەن بىرلىكتە كۆمۈر كوكسلاشتۇرۇش جەمئىيىتى قۇرۇپ، خېرىدارلارنى تۇراقلاشتۇرۇش، ئوخشاش مەھسۇلاتتا رىقابەتلىشىشتىن ساقلىنىش، ئۆزئارا باھانى تۆۋەنلەتمەسلىك قاتارلىق جەھەتلەردە كېلىشىم ھاسىل قىلدى.
</S>
<S ID=38171>
   بۇ ناھىيەدە ھازىرغىچە 4 مىليارد 334 مىليون يۈەن مەبلەغ سېلىنىدىغان، ئومۇمىي گېنېراتورلار سىغىمى 32 مىليون كىلوۋاتلىق ‹‹شىنخۇا›› مۇزات دەرياسى سۇ ئېنېرگىيەسى تۈرىگە 472 مىليون يۈەن مەبلەغ ئەمەلىيلەشتۈرۈلۈپ، 3 – دەرىجىلىك ئېلېكتىر ئىستانسىسى قۇرۇلۇشى ئوڭۇشلۇق يولغا قويۇلدى، قاپسىلاڭ دەرياسى 3 – دەرىجىلىك سۇ ئېلېكتىر ئىستانسىسى قۇرۇلۇشىغىمۇ 160 مىليون يۈەن مەبلەغ ئەمەلىيلەشتۈرۈلدى، 2 – دەرىجىلىك سۇ ئېلېكتىر ئىستانسىسى پۈتۈپ ئىشقا كىرىشتۈرۈلدى.
</S>
<S ID=38172>
   تۈرلۈك تەدبىرلەرنىڭ يولغا قويۇلۇشى بىلەن ھازىرغىچە بۇ ناھىيەدە يېڭىدىن قۇرۇلۇش باشلانغان تۈرلەرگە مۇشۇ ناھىيەدە ئىشلەپچىقىرىلغان پولات ماتېرىيالىدىن 6700 توننا، سېمونتتىن 65 مىڭ توننا، قۇم – شېغىلدىن 64 مىڭ كۇب مېتىر، قىزىل خىش، كاۋاك خىش، تۆشۈكلۈك خىشتىن 33 مىليون 520 مىڭى ئىشلىتىلىپ، يەرلىك كارخانىلارنىڭ تەرەققىياتىغا مەدەت بېرىلدى.
</S>
</TEXT>
/BODY
/DOC