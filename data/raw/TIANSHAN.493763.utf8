<DOC>
<DOCID>TIANSHAN.493763</DOCID>
<HEADER>
<CLASS>مەملىكەت</CLASS>
<DATE>2016-01-27 18:32:07</DATE>
</HEADER>
<BODY>
<HEADLINE>
<S ID=6831>
تۆمۈريول ساقچىلىرى دىققەت قىلىشقا تېگىشلىك سەككىز ئىشنى ئەسكەرتتى
</S>
</HEADLINE>
<TEXT>
<S ID=6832>
    يىلدا بىر كېلىدىغان چاغانلىق يولۇچى توشۇش باشلاندى، چاغانلىق توشۇش مەزگىلىدە قانداق دېلولار كۆپ يۈز بېرىدۇ؟
</S>
<S ID=6833>
قايسى ئىشلارغا ئالاھىدە دىققەت قىلىش كېرەك؟ شىنخۇا ئاگېنتلىقى مۇخبىرى يېقىندا ۋۇخەن تۆمۈر يول ج خ ئىدارىسى بىلەن بىرلىكتە، 2014-، 2015-يىلى چاغانلىق توشۇش مەزگىلىدە يۈز بەرگەن 572 مەلۇم قىلىنغان دېلو ۋە 1553 ياردەم سوراش دېلوسىغا قارىتا رەتلەش ئېلىپ باردى.
</S>
<S ID=6834>
ۋۇخەن تۆمۈر يول ساقچى تەرەپنىڭ چاغانلىق توشۇش سانلىق مەلۇماتىدا كۆرسىتىلىشىچە، %60 دېلو ئوغرىلىق، يۇرتداشلىق قوغلىشىش، «پورتمالنى بۆلۈشۈش» قاتارلىق ئالدامچىلىقلارغا چېتىلىدىغان بولۇپ، سەككىز تۈرلۈك ئىشقا ئالاھىدە دىققەت قىلىش زۆرۈر ئىكەن.
</S>
<S ID=6835>
　　ئىگىلىنىشىچە، ۋۇخەن تۆمۈريول ساقچى تەرەپ تاپشۇرۇۋالغان ئامما مەلۇم قىلغان 572 دېلو ئىچىدە، ئوغرىلىنىش دېلولىرى %62.7 بولغان؛ يالغان دېلو مەلۇم قىلغان، يوقاپ كەتكەن، ئۇنتۇپ قالغان، ئىسپات تولۇق بولمىغانلاردىن باشقا، ئاخىرىدا دېلو تۇرغۇزۇلۇش نىسبىتى %74.6 بولغان.
</S>
<S ID=6836>
　　تۇتۇلغان 116 نەپەر ئوغرى ئىچىدە، نىشانى كۈچلۈك بولغان «كەسپىي ئوغرىلار» يېرىمىنى ئىگىلەيدىكەن، بۇنىڭ ئىچىدە ئۇزۇن مەزگىل ۋوگزالدا قۇتراپ يۈرگەن «ئادەتلەنگەن ئوغرىلار» %40نى ئىگىلەيدىكەن، مالنى كۆرۈپ ئوغرىلىق نىيىتىگە كەلگەن «ئوتتۇرىدا قوشۇلغان ئوغرى»لار %10نى ئىگىلەيدىكەن.
</S>
<S ID=6837>
　　ۋۇخەن تۆمۈريول ساقچى تەرەپ پاش قىلغان 55 دېلو مىسالى ئىچىدە، يۇرتداشلىق قوغلىشىش، مۇناسىۋەت ئورنىتىش تۈرىدىكى ئالدامچىلىق ناھايىتى كۆپ ئۇچرىغان.
</S>
<S ID=6838>
　　«ئاكا، بىز دېگەن يۇرتداش» دېگەن سۆز نۇرغۇن كىشىلەرنى قىلتاققا چۈشۈرگەن، نۇرغۇن يولۇچىلار «يۈك-تاقىسىغا قاراپ تۇرۇش»، «بېلەت ئالماشتۇرۇش» قاتارلىق ئەھۋاللار سەۋەبلىك پۇل-مېلى يۈتۈپ كېتىش، بېلىتى قايتۇرۇلۇش قاتارلىق ئەھۋاللارغا يولۇققان.
</S>
<S ID=6839>
　　«بۇرادەر، مېنىڭ بۇ ئالما تېلېفونۇم ئەرزان، ئاران 600 يۈەن، بىرنى ئېلىپ قويامسەن»، «بىر تال پورتمال چۈشۈپ قالدى، تەڭ بۆلۈشەيلى» دېگەندەك ئالدامچىلىقمۇ ئاز ئەمەسكەن.
</S>
<S ID=6840>
قىسمەن ئالدامچىلار بېكەتتىن چىقىدىغان يولۇچىلارنىڭ تېلېفون ئۇچۇرلىرىنى ئاڭلىۋېلىپ، ئالدىغا چىققان بولۇۋېلىپ، ئىنچىكىلىك بىلەن قىلتاق قۇرۇپ، يولۇچىلارنىڭ پۇل-مېلىنى ئالدىغان.
</S>
<S ID=6841>
　　يالغان بېلەت، يالغان ئىسپاتلار توختىماي پەيدا بولماقتا، كېلىش مەنبەسى ئېنىق بولمىغان بېلەتنى سېتىۋالماڭ
</S>
<S ID=6842>
　　ھەر يىلى چاغانلىق توشۇش مەزگىلىدە، تۆمۈر يول ساقچىلىرى زور مىقتاردىكى ساختا پۇل، ساختا پويىز بېلىتى، ساختا كىملىك، ساختا تۆمۈر يول خىزمەتچىلىرى كىنىشكىسى قاتارلىق ساختا بېلەت-كىنىشكىلەرنى ياساشقا چېتىشلىق دىلولارنى تەكشۈرۈپ پاش قىلىدۇ.
</S>
<S ID=6843>
يېقىنقى ئىككى يىلدىن بۇيان، ۋۇخەن تۆمۈر يول ج خ ئىدارىسى پاش قىلغان ساختا پۇل، ساختا بېلەت، ساختا كىنىشكىلەرنى ياساش دېلوسى 189 قېتىمغا يەتتى.
</S>
<S ID=6844>
تۆمۈر يول ساقچى تەرەپ، شۇنى ئەسكەرتىدۇكى: مەنپەئەتىڭىزنىڭ زىيانغا ئۇچرىشىدىن ساقلىنىش ئۈچۈن، كەڭ يولۇچىلار ئاڭلىق ھالدا ساختا بېلەت-كىنىشكىلەرنى بايقۇت قىلىپ، ئالدىنىشتىن ساقلىنىش ئۈچۈن، كېلىش مەنبەسى ئېنىق بولمىغان پويىز بېلەتلىرىنى ئاسانلىقچە سېتىۋالماڭ.
</S>
<S ID=6845>
　　سەپەردە ئاۋارىچىلىقتىن ساقلىنىش ئۈچۈن، سەككىز تۈرلۈك ئىشقا دىققەت قىلىڭ
</S>
<S ID=6846>
　　چاغانلىق يولۇچى توشۇش جەريانىدىكى 1553 ياردەم سوراش ئىشىنى تۈرگە ئايرىپ رەتلەش ئارقىلىق، ۋۇخەن تۆمۈر يول ج خ ئىدارىسى نۇقتىلىق قىلىپ 8 تۈرلۈك ئىشقا يولۇچىلارنىڭ دىققەت قىلىشىنى ئەسكەرتتى.
</S>
<S ID=6847>
　　بىرىنچى، يولغا چىقىشتىن بۇرۇن ئىشىك-دېرىزىلەرنى ئېتىش.
</S>
<S ID=6848>
ئىشىكتىن چىقىشتىن بۇرۇن، بېلەت، گۇۋاھنامە، پورتمال قاتارلىق نەرسىلەرنى تولۇق ئالغانمۇ يوق، كەم قالغان نەرسىلەر بارمۇ، يوق، ئوبدان تەكشۈرۈش لازىم؛ ئۆيدىكى ئېلېكتېر سايمانلىرىنىڭ توك مەنبەسىنى ئېتىۋېتىش، توڭلاتقۇدا ئاسان چىرىيدىغان يېمەكلىكلەر بارمۇ-يوق، ئوبدان تەكشۈرۈش؛ ئەرمەك ھايۋانلارنى ياخشى ئورۇنلاشتۇرۇپ، ئىشىك دەرىزىلەرنى ياخشى ئېتىش لازىم.
</S>
<S ID=6849>
　　ئىككىنچى، جىددىي ئىشلىتىلىدىغان دورىلارنى ئېلىۋېلىش لازىم.
</S>
<S ID=6850>
بىمارلار ئۆيدىن چىقىشتىن بۇرۇن سەپەردە يەتكۈدەك دورىلارنى ئېلىۋېلىش لازىم، باش قېيىشتىن ساقلايدىغان دورىلار ۋە ئادەتتە ئىشلىتىدىغان دورىلارنى تەييارلاپ قويۇش تەكلىپى بېرىلدى.
</S>
<S ID=6851>
　　ئۈچىنچى، يۈك-تاقا ئېغىرلىق ئۆلچىمىدىن ئېشىپ كەتمەسلىك لازىم.
</S>
<S ID=6852>
پويىزدا ئېنىق چەكلەنگەن بۇيۇملارنى ئېلىۋالماسلىق لازىم، ئادەتتىكى يولۇچىلار يېنىدا ئېلىۋالىدىغان يۈك-تاقىلار 20 كىلوگرامدىن ئېشىپ كەتمەسلىك لازىم؛ ئاسان سۇنىدىغان بۇيۇملارنى ياخشى ساقلاش لازىم، يۈك-تاقىلارنى پارچە قىلماسلىق، ئەڭ ياخشىسى بىر قىلىپ پۇختا باغلاش لازىم.
</S>
<S ID=6853>
　　تۆتىنچى، پويىزغا چىققاندا جىددىيلەشمەسلىك، ئالدىرىماسلىق لازىم. بىر سائەتلىك پويىزغا چىقىش ۋاقتى قويۇش لازىم، يولدا ئىش چىقىپ قالغاندا جىددىيلەشمەسلىك، سوغۇققان بولۇپ، ۋاقىت ۋە پويىز قېتىم سانىغا ئېنىق دىققەت قىلىش، خاتا ئولتۇرۇپ قېلىش، ئۈلگۈرەلمەسلىك، بېكەتتىن ئۆتۈپ كېتىش قاتارلىق ئىشلاردىن ساقلىنىش لازىم.
</S>
<S ID=6854>
　　بەشىنچى، يۈك-تاقىلار «ئىگىسىگە ئەگىشىش» لازىم. بېلەت سېتىش زالى، بىخەتەرلىك تەكشۈرۈش ئېغىزى، پويىز كۈتۈش زالى، ۋاگون ئىچى قاتارلىق جايلاردا يولۇچىلار ئاسانلا يۈك-تاقىسىنى ئېلىۋېلىشنى ئۇنتۇپ قالىدۇ، بۇنىڭ ئىچىدە، بىخەتەرلىك تەكشۈرۈش ئېغىزىدا يۈك-تاقىنى ئۇنتۇپ قېلىش ئىشى ئەڭ ئاسان يۈز بېرىدۇ.
</S>
<S ID=6855>
يولۇچىلار پويىزغا ئالدىرىغاندا، ئوخشىشىدىغان يۈك-تاقىلارنى ئارىلاشتۇرۇۋېتىش ۋە يۈك-تاقىنىڭ مۇۋاپىق قويۇلماي چۈشۈپ كېتىش ۋەقەلىرىدىن ساقلىنىش لازىم.
</S>
<S ID=6856>
بۇنىڭ بىلەن بىرگە، پويىزدىن چۈشكەندە يۈك-تاقىنى ئېلىۋېلىشنى ئۇنتۇپ قېلىشتىن ساقلىنىش لازىم.
</S>
<S ID=6857>
　　ئالتىنچى، ياشانغانلار ۋە بالىلارغا ياخشى قاراش لازىم.
</S>
<S ID=6858>
ياشانغانلار ۋە بالىلار بىلەن سەپەرگە چىققاندا، ئۇلارغا ياخشى قاراش، قالايمىقان مېڭىشتىن ساقلىنىش، سوقۇلۇپ يىقىلىپ كېتىشتىن ساقلىنىش، يوقاپ كېتىش قاتارلىق ئىشلاردىن ساقلىنىش لازىم.
</S>
<S ID=6859>
　　يەتتىنچى، ھاجەتخانىغا كىرگەندە ئالاھىدە دىققەت قىلىش لازىم.
</S>
<S ID=6860>
پويىزدا قول-يۈزىنى يۇيغاندا، قىممەت بويۇملارنى يېنىدا ئېلىۋېلىش؛ ھاجەت قىلغاندا يانفون، پورتمال قاتارلىق بۇيۇملارغا ئالاھىدە دىققەت قىلىش، ھاجەتخانىنىڭ كامىرىغا چۈشۈپ كېتىپ رېلىستا قېلىشتىن ساقلىنىش لازىم.
</S>
<S ID=6861>
　　سەككىزىنچى، بېكەتكە يېتىپ بارغاندا كۆپرەك دىققەت قىلىش لازىم.
</S>
<S ID=6862>
پويىز بېكەتكە كېلىشتىن بۇرۇن، يېنىدا ئېلىۋالغان نەرسىلەرنىڭ بار-يوقلۇقىنى تەكشۈرۈش؛ پويىزدىن چۈشكەندىن كېيىن، مۇنتىزىم قاتناش قوراللىرىغا ئولتۇرۇش، ناتونۇش كىشىلەرگە ئاسانلىقچە ئىشەنمەسلىك لازىم.
</S>
</TEXT>
/BODY
/DOC