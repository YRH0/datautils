<DOC>
<DOCID>TIANSHAN.565251</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-11-16 13:09:55</DATE>
</HEADER>
<BODY>
<HEADLINE>
<S ID=59760>
‹‹ھۈنىرى بار كىشىنىڭ، بەرىكىتى كۆپ ئىشىنىڭ››
</S>
</HEADLINE>
<TEXT>
<S ID=59761>
ئەخمەتجان مەتقۇربان
</S>
<S ID=59762>
 كونىلاردا ‹‹ھۈنىرى بار كىشىنىڭ، بەرىكىتى كۆپ ئىشىنىڭ›› دەيدىغان گەپ بار.
</S>
<S ID=59763>
بىر ئادەم بىرەر ھۈنەر، كەسىپكە قىزغىن مۇھەببەت باغلاپ، چىن ئەقىدىسى بىلەن تىرىشسىلا، تىرىشچانلىقىغا لايىق جاۋابقا ئېرىشەلەيدۇ.
</S>
<S ID=59764>
چىرا ناھىيەسىنىڭ چىرا يېزىسى مازاركۆل كەنتىدىكى 3 – ئەۋلاد تەلپەكچى ھەسەنجان ئابدۇكېرىم تەلپەكچىلىك ھۈنىرىگە تايىنىپ، ئىقتىسادىنى ياخشىلاپ، بېيىش ‹‹ئىشىكى››نى چەكتى.
</S>
<S ID=59765>
 ھەسەنجان ئابدۇكېرىم 1979 – يىلى تولۇقسىز ئوتتۇرا مەكتەپنى پۈتكۈزگەندىن كېيىن، دەسلەپتە ئاتا – ئانىسىغا ئەگىشىپ دېھقانچىلىق قىلدى، كېيىن كاۋاپچىلىقمۇ قىلىپ باقتى.
</S>
<S ID=59766>
ئاخىرى ئاتا مىراس كەسپىگە ۋارىسلىق قىلىپ، تەلپەكچىلىكنى ئۆگىنىشكە بەل باغلىدى.
</S>
<S ID=59767>
ئۇ ئەقىللىق، تىرىشچان بولغاچقا، تەلپەكچىلىكتىكى ئىنچىكە ھالقىلارنى، قىيىن نۇقتىلارنى پىششىق ئىگىلىۋالدى.
</S>
<S ID=59768>
ۋاقىتنى بىكارغا ئۆتكۈزمەي توختىماي مەشىق قىلدى.
</S>
<S ID=59769>
بارا – بارا مۇستەقىل تەلپەك تىكەلەيدىغان بولدى.
</S>
<S ID=59770>
ئۇ كەسىپ بىلەن شۇغۇللىنىش جەريانىدا ھۈنەرگە زېھنىنى بېرىپ، سەۋرچانلىق بىلەن قېتىرقىنىپ ئۆگەنكەندىلا، ئاندىن باشقىلارنىڭ ئىشەنچىسىگە ئېرىشكىلى بولىدىغانلىقىنى بىلىپ يەتتى.
</S>
<S ID=59771>
 ئۇ ئىككى يىلدىلا كەسىپنى پۇختا ئىگىلەپ، 1988 – يىلىدىن باشلاپ ئۆز ئالدىغا مۇستەقىل تەلپەك تىكىشكە باشلىدى.
</S>
<S ID=59772>
ئۇنىڭ ئائىلىسىدىكىلەر بۇرۇندىن باشلاپلا چىرا قارا قويىنى بېقىپ كېلىۋاتقاچقا، ئۇ تەلپەكچىلىكنىڭ خام ئەشياسى قوزا كۆرپىسى ئىزدەشتىن قىينالمىدى.
</S>
<S ID=59773>
ئۇ ھۈنەرگە ئەستايىدىل، كەسىپكە پىششىق بولغاچقا، تەرەپ – تەرەپتىن ئۇنى ئىزدەپ كېلىپ تەلپەك بۇيرۇتىدىغانلار كۈنسېرى كۆپىيىپ، نامى يىراق – يېقىنغا تارالدى.
</S>
<S ID=59774>
نەتىجىدە شۇ يىلىلا 20 مىڭ يۈەن كىرىم قىلدى.
</S>
<S ID=59775>
شۇنىڭ بىلەن ئۇ تىجارەت دائىرىسىنى كېڭەيتىش ئۈچۈن چىرا قارا قويىدىن 280نى سېتىۋالدى.
</S>
<S ID=59776>
بۇنىڭ بىلەن ئۇ خام ماتېرىيالدىن غەم قىلمايدىغان بولدى.
</S>
<S ID=59777>
ئۇ بىر تەرەپتىن كەنت ئاھالىلىرىگە چىرا قارا قويىنى بېقىشنى تەشەببۇس قىلىپ، بىر قىسىم دېھقانلارنى باقمىچىلىقنى تەرەققىي قىلدۇرۇپ نامراتلىقتىن قۇتۇلۇپ بېيىش يولىغا يېتەكلىسە، يەنە بىر تەرەپتىن، ئاجىز، نامرات، قارىغۇچىسى يوقلارغا مېھىر – شەپقەت يەتكۈزۈپ، ئۇلارغا 40 مىڭ يۈەن قىممىتىدە پۇل ۋە ماددىي بۇيۇم يەتكۈزۈپ بەردى.
</S>
<S ID=59778>
 ھەسەنجان ئابدۇكېرىمنىڭ جاپالىق ئەجرى بىكارغا كەتمىدى.
</S>
<S ID=59779>
2013 – يىلى ئاپتونوم رايونلۇق مەدەنىيەت نازارىتى ئۇنىڭغا ئاپتونوم رايون دەرىجىلىك غەيرىي ماددىي مەدەنىيەت مىراسى ‹‹ئۇيغۇر تۇماقچىلىقى (چىرا تەلپىكى) نىڭ تىپىك ۋارىسى›› دەپ نام بەردى.
</S>
<S ID=59780>
ناھىيەلىك پارتكوم ۋە خەلق ھۆكۈمىتىىدىكى رەھبەرلەر ۋە مۇناسىۋەتلىك تارماقلار ئۇنىڭ يۈرۈشلەشكەن باقمىچىلىق، تەلپەكچىلىك كارخانىسى قۇرۇپ، تېخىمۇ كۆپ كىشىنى ئىشقا ئورۇنلاشتۇرۇش ۋە ئىگىلىكىنى زورايتىشى ئۈچۈن ئۇنىڭغا 300 مىڭ يۈەن پۇل، چىرا يېزىسى مازاركۆل كەنتى بەش مو يەر ھەل قىلىپ بېرىپ، ئۇنىڭ ھەمكارلىق كوپىراتىپى قۇرۇشىغا شارائىت يارىتىپ بەردى.
</S>
<S ID=59781>
شۇنىڭ بىلەن ئۇ بۇلتۇر 3 – ئايدا مۇناسىۋەتلىك ئورۇنلار ھەل قىلىپ بەرگەن 300 مىڭ يۈەنگە ئۆزى قەرز ئالغان 200 مىڭ يۈەننى قوشۇپ 500 مىڭ يۈەن مەبلەغ سېلىپ، 1500 كىۋادرات مېتىرلىق، 20 ئەزاسى بار ‹‹ھەسەنجان›› قول ھۈنەرۋەنچىلىك، باقمىچىلىق دېھقانلار ھەمكارلىق كوپىراتىپىنى، بۇ يىل 5 – ئايدا ھەمكارلىق كوپىراتىپى ئاساسىدا خوتەن ‹‹يارىشىم›› قول ھۈنەرۋەنچىلىك چەكلىك مەسئۇلىيەت شىركىتىنى قۇردى.
</S>
<S ID=59782>
ھازىر ئۇنىڭ شىركىتىدە 300 چىرا قارا قويى، 200 خوتەن قويى بېقىلىۋاتقان بولۇپ، يىللىق كىرىمى 200 مىڭ يۈەنگە، ئايلانما مەبلىغى ۋە مۇقىم مۈلكى 1 مىليون يۈەنگە يېتىپ، ناھىيەدىكى تونۇلغان ھۈنەرۋەنلەر قاتارىدىن ئورۇن ئالدى.
</S>
<S ID=59783>
بۇنىڭ تۈرتكىسىدە ئۇ تىككەن تەلپەكلەر بۇ يىل ئۆتكۈزۈلگەن 5 – نۆۋەتلىك جۇڭگو ئاسىيا – ياۋروپا كۆرگەزمىسىگە قاتناشتۇرۇلدى.
</S>
<S ID=59784>
 ‹‹ھۈنەرلىك ئەر خار بولماس›› دېگەندەك، ھەسەنجان ئابدۇكېرىم تەلپەكچىلىك قىلغان 27 يىلدىن بۇيان تۇرمۇشىنى ياخشىلاش بىلەن بىللە، 30دىن ئارتۇق شاگىرت تەربىيەلەپ، ئۇلارغا چىقىش يولى تېپىپ بېرىپ، ئەلنىڭ ھۆرمىتىگە ئېرىشكەندىن سىرت، مۇشۇ كەسىپتىكى ھۈنەرۋەنلەر ئىچىدە ئالدىنقى قاتاردىن ئورۇن ئالدى.
</S>
<S ID=59785>
ھازىر ئۇ تىككەن كۆركەم، سۈپەتلىك تەلپەكلەر چىرا ناھىيەسىدە بازار تېپىپلا قالماي، يەنە ئۈرۈمچى، قەشقەر، خوتەن، گۇما، قاراقاش، كېرىيە قاتارلىق جايلاردىمۇ بازار تېپىپ، خېرىدارلار تالىشىپ سېتىۋالىدىغان باش كىيىمگە ئايلاندى.
</S>
<S ID=59786>
‏
</S>
</TEXT>
/BODY
/DOC