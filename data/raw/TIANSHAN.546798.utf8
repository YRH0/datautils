<DOC>
<DOCID>TIANSHAN.546798</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-09-03 12:49:33</DATE>
</HEADER>
<BODY>
<HEADLINE>
<S ID=46274>
گۇما ناھىيەسىدىكى ئامما ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمىتىدىن ئوبدان نەپ ئالدى
</S>
</HEADLINE>
<TEXT>
<S ID=46275>
   مۇھەممەد ھېيت خەۋەر قىلىدۇ: ئاپتونوم رايون، بىڭتۈەن، ۋىلايەت ۋە ناھىيەدىن بۇ يىل گۇما ناھىيەسىنىڭ يېزا – بازار، كەنت، رايون ۋە مەيدانلىرىغا چۈشكەن ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمەت گۇرۇپپىلىرى ئىجتىمائىي مۇقىملىق، ئەبەدىي ئەمىنلىكنى ئىشقا ئاشۇرۇشنى ئاساسىي مەقسەت قىلغان ھالدا ئاساسىي قاتلام ۋە ئاممىغا بىر قاتار ئەمەلىي ئىشلارنى قىلىپ بەردى.
</S>
<S ID=46276>
   گۇما ناھىيەسىدىكى 47 كەنت، ئىككى دۆلەت ئىگىلىكىدىكى دېھقانچىلىق مەيدانىغا 3 – تۈركۈمدە چۈشكەن 159 خىزمەت گۇرۇپپىسىدىكى 981 كادىر 7 – ئايغىچە يۈكسەك سىياسىي مەسئۇلىيەتنى، ئاممىغا مۇلازىمەت قىلىش ۋەزىپىسىنى زىممىسىگە ئېلىپ، ئالاقىدار تارماقلارغا 164 تۈرنى يوللاش ئارقىلىق 26 مىليون 950 مىڭ يۈەندىن ئارتۇق مەبلەغ توپلاپ، ئۆزلىرى تۇرۇشلۇق كەنت، مەيدانلارنىڭ پارتىيە تەشكىلاتلىرى قۇرۇلۇشى ۋە مەدەنىيەت، مائارىپ، پەن – تېخنىكا، توك يەتكۈزۈش، تاشيول، سۇچىلىق قۇرۇلۇشلىرىغا، كەسىپلەر بويىچە تەربىيەلەش، ئىشقا ئورۇنلاشتۇرۇش ۋە ئاممىۋى پاراۋانلىق ئىشلىرىغا سەرپ قىلىپ، 214 تۈرلۈك ئاساسىي قاتلام ئەسلىھەلەرنى ياخشىلاش، تولۇقلاش ۋە خەلق تۇرمۇشىنى ياخشىلاش قۇرۇلۇشىنى تاماملاپ، پارتىيە بىلەن ئاممىنىڭ، كادىرلار بىلەن ئاممىنىڭ مۇناسىۋىتىنى قويۇقلاشتۇردى.
</S>
<S ID=46277>
   ئامما ئارىسىغا بېرىپ، پارتىيەنىڭ ‹‹يېزا ئىگىلىكى، يېزا ۋە دېھقانلار››غا ئائىت فاڭجېن – سىياسەتلىرىنى تەشۋىق قىلىش ۋە قانۇن – تۈزۈم، مەدەنىيەت، ئىتتىپاقلىق، مۇقىملىق، ئەبەدىي ئەمىنلىكنى ئىشقا ئاشۇرۇش ھەققىدە 3136 مەيدان (قېتىم) لېكسىيە ئۇيۇشتۇرۇپ، زامانىۋى مەدەنىيەتنى ئەۋج ئالدۇردى.
</S>
<S ID=46278>
ئاساسىي قاتلام پارتىيە قۇرۇلۇشىنى كۈچەيتىش بىلەن بىللە، 346 زاپاس كادىرنى يېتەكلەش ئارقىلىق ئۇلارنىڭ ئىچىدىن پارتىيەگە كىرىش شەرتىگە ئۇيغۇن كەلگەن 129 كىشىنى پارتىيە ئەزالىقىغا قوبۇل قىلدى.
</S>
<S ID=46279>
20 – ئەسىرنىڭ 80 – ، 90 – يىللىرىدىن كېيىن تۇغۇلغان 812 ياشنى يۈزتۇرا تەربىيە ئارقىلىق توغرا يولغا يېتەكلەپ، ئۇلارغا چىقىش يولى تېپىپ بەردى.
</S>
<S ID=46280>
ئامما ئارىسىدىكى 145 زىددىيەت – ماجىرانى مۇرەسسە ئارقىلىق كېلىشتۈرۈپ ھەل قىلىپ، ئىناقلىقنى ئىلگىرى سۈردى.
</S>
<S ID=46281>
‹‹زامانىۋى مەدەنىيەتنى ئەۋج ئالدۇرۇش، دىن ئەسەبىيلىكىنى تۈگىتىش›› ئاساسىي مەزمۇن قىلىنغان مەشرەپ پائالىيىتى ۋە ئاممىۋى مەدەنىيەت – تەنتەربىيە پائالىيىتىدىن 3077 مەيدان (قېتىم)دىن ئارتۇق تەشكىللەپ، ئاممىنىڭ مەنىۋى تۇرمۇشىنى بېيىتتى.
</S>
<S ID=46282>
ناھىيە بويىچە 1076 مەيدان (قېتىم)دا 16 مىڭ ئاممىنى تۈرلۈك ئەسقاتىدىغان بىلىملەر بىلەن تەربىيەلەپ ئۇلاردىن 1700 كىشىنى باشقا جايغا يۆتكەپ ئىشقا ئورۇنلاشتۇردى.
</S>
<S ID=46283>
ھەر دەرىجىلىك خىزمەت گۇرۇپپىلىرىدىكى كادىرلار ئامما ئۈچۈن 926 تۈرلۈك ياخشى ئىش، ئەمەلىي ئىش قىلىپ بېرىش بىلەن بىللە، 12 ئورۇندا كالا – قوي باقمىچىلىق دېھقانلار ھەمكارلىق كوپىراتىپى قۇرۇپ بەردى، 8436 ئائىلىنىڭ ھويلا – ئاران ئىگىلىكىنى ئۆزگەرتىپ، ئائىلە كىرىمىنى كۆپەيتىش ئارقىلىق نامراتلىقتىن قۇتۇلۇش يولىغا مېڭىشىغا تۈرتكە بولۇپ ئۇلارنىڭ ئالقىشىغا ئېرىشتى.
</S>
</TEXT>
/BODY
/DOC