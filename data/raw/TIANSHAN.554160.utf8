<DOC>
<DOCID>TIANSHAN.554160</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-09-30 16:34:07</DATE>
</HEADER>
<BODY>
<HEADLINE>
<S ID=51632>
كارخانىنىڭ ئۈنۈملۈك يۈرۈشۈشىدىكى سىر
</S>
</HEADLINE>
<TEXT>
<S ID=51633>
   ياپونىيە كارخانىچىلىرىدا مۇنداق بىر كۆز قاراش ئومۇملاشقان: ئادەملەر بىرگە خىزمەت قىلغان چاغدا بىر خىل ھاياتىي كۈچ شەكىللىنىدۇ.
</S>
<S ID=51634>
كارخانىچىلارنىڭ ۋەزىپىسى خادىملارنىڭ ئاكتىپلىقىنى قوزغاپ، ئۇلارنى ئورتاق بىر نىشان ئۈچۈن ئىلگىرىلەيدىغان قىلىشتىن ئىبارەت.
</S>
<S ID=51635>
   خېرىدارلار نارازى بولغاندا كارخانا ئاكتىپلىق بىلەن سۈپەتنى ئۆستۈرۈشكە كۈچەيدۇ
</S>
<S ID=51636>
   ياپونىيە كارخانىلىرىنىڭ سۈپەتنى قوغلىشىش روھى ئادەمنى ھەيران قالدۇرىدۇ.
</S>
<S ID=51637>
ياپونىيەدىكى مەلۇم ئېلېكتىرون كارخانىسىدا مۇنداق بىر ۋەقە يۈز بەرگەن: بازار ئىنكاسىدىن مەلۇم بولۇشىچە، مەلۇم بىر كود ئالماشتۇرغۇچنىڭ سۈپىتىدە مەسىلە كۆرۈلگەن.
</S>
<S ID=51638>
كارخانىنىڭ بەلگىلىمىسى بويىچە بۇ ئۈسكۈنە ئاپتوماتىك ئۈسكۈنىدە ئۈچ قېتىم تەكشۈرۈلگەن بولسىمۇ، ھېچقانداق مەسىلە كۆرۈلمىگەن، تېخنىكلار تەكشۈرگەندىمۇ مەسىلە كۆرۈلمىگەن.
</S>
<S ID=51639>
ئىككىنچى قەدەمدە بۇ ئۈسكۈنە چۇۋۇپ تەكشۈرۈلسىمۇ تەكشۈرۈش نەتىجىسى لاياقەتلىك بولۇپ چىققان.
</S>
<S ID=51640>
نەتىجىدە، بۇ مەھسۇلات لاياقەتلىك بولسىمۇ خېرىدارنىڭ ئېھتىياجىغا ماسلاشمىغان، دەپ يەكۈن چىقىرىلغان.
</S>
<S ID=51641>
بۇ شىركەت خىرىدارلارنىڭ تەلىپىنى قاندۇرۇش ئۈچۈن لاياقەتلىك بولۇش ئۆلچىمىنى ئۆستۈرۈش كېرەك، دەپ قارار چىقارغان.
</S>
<S ID=51642>
شۇڭا ياپونىيە كارخانىلىرىنى زىيارەت قىلغاندا، مۇنداق بىر جۈملە سۆز ئادەمنى تولىمۇ قايىل قىلىدۇ: ناچار ماتېرىيال بىلەن سۈپەتلىك مەھسۇلات ئىشلەپچىقارغىلى بولمايدۇ، ناچار پوزىتسىيە بىلەنمۇ ئوخشاشلا سۈپەتلىك مەھسۇلات ئىشلەپچىقارغىلى بولمايدۇ.
</S>
<S ID=51643>
ياپونىيە كارخانىلىرىنىڭ ئۆزگەرتىش كېرەكمۇ – يوق؟ دېگەن مەسىلىگە ھۆكۈم چىقىرىشتا چىڭ تۇرىدىغان پىرىنسىپى ئۆزگەرتىشتىن كېلىپ چىققان نەتىجە خېرىدارغا پايدىلىقمۇ – يوق؟ دېگەندىن ئىبارەت بولۇپ، خېرىدارغا پايدىلىق بولسىلا مەھسۇلاتنى توختاۋسىز ئۆزگەرتىپ تۇرىدۇ، مانا بۇ ئەڭ ئېسىل پوزىتسىيەدۇر.
</S>
<S ID=51644>
   نۇرغۇن كارخانىنىڭ يۇقىرى قاتلام باشقۇرغۇچىلىرى خىزمەتچىلەرگە، خېرىدارلارغا ۋە خىزمەتكە سەمىمىي مۇئامىلە قىلغاندىلا ئۆزىگىمۇ، ئۆزگىگىمۇ پايدىلىق بولۇشنى ئەمەلگە ئاشۇرغىلى بولىدۇ، شۇنداقلا باشقىلارنىڭ ئەيىبلىشىدىن ساقلانغىلى بولىدۇ، دەپ قارايدۇ.
</S>
<S ID=51645>
   خىزمەتچىلەر ئارام ئالغاندا باشقۇرغۇچىلار ئىشلەيدۇ
</S>
<S ID=51646>
   كارخانىدا ئوتتۇرا قاتلام باشقۇرغۇچىلار ئىنتايىن مۇھىم رول ئوينايدۇ.
</S>
<S ID=51647>
ئۇلار كارخانىنىڭ ئومۇمىي پىلانى ۋە ئىستراتېگىيەسىنى چۈشىنىدۇ، تۆۋەن قاتلامدىكىلەر بىلەن بىللە كارخانىنىڭ ئىدىيەسى ۋە مەقسىتىنى ئەمەلىي ھەرىكەتكە ئايلاندۇرىدۇ؛ ئۇلار خىزمەتچىلەرگە نېمە قىلىش كېرەكلىكىنى ئۆگىتىدۇ، ئۆزى قول سېلىپ ئىشلەپ ئۈلگە بولىدۇ.
</S>
<S ID=51648>
شۇڭا ياپونىيە كارخانىلىرىدا ئوتتۇرا قاتلام باشقۇرغۇچىلار كاللىسى بىلەن پۇت – قولىنى تەڭ ئىشقا سالىدۇ، دېيىشكە بولىدۇ.
</S>
<S ID=51649>
   ياپونىيەدىكى يېمەكلىك ئورالما خالتىسى ئىشلەيدىغان بىر شىركەتتە ئىشچىلار ھەر كۈنى چۈشتىن بۇرۇن ۋە چۈشتىن كېيىن ئون مىنۇتتىن ئارام ئالىدۇ، ئارام ئېلىش جەريانىدا ئۈسكۈنىلەر ئىشتىن توختىمايدۇ، چۈنكى، بۇ چاغدا ئوتتۇرا قاتلام باشقۇرغۇچىلار دەم ئالماي ئىشلەيدۇ.
</S>
<S ID=51650>
بۇ زاۋۇتتا يىگىرمە نەچچە يۈرۈش ئۈسكۈنە بولۇپ، تىپى ۋە ئىقتىدارلىرىمۇ ئوخشىمايدۇ، تېز سۈرئەتتە ئايلىنىۋاتقان بۇ ئۈسكۈنىلەر ئارقىلىق باشقۇرغۇچىلار ئىشلەپچىقىرىشنىڭ ئىزچىل داۋام قىلىشىغا كاپالەتلىك قىلىدۇ ھەم ئاشۇ قىسقىغىنا ئون مىنۇتتىن پايدىلىنىپ ئۈسكۈنە ۋە مەھسۇلاتلارنىڭ سۈپىتىنى بىر قېتىم تەكشۈرۈپ چىقىدۇ.
</S>
<S ID=51651>
ئون مىنۇتلۇق دەم ئېلىش ئاياغلاشقاندىن كېيىن باشقۇرغۇچىلار يەنىلا ئارام ئالماستىن سېخنىڭ نورمال ئايلىنىشىنى نازارەت قىلىدۇ.
</S>
<S ID=51652>
   ئەستايىدىل مەشىق قىلغاندىلا يۇقىرى ماھارەت يېتىلىدۇ
</S>
<S ID=51653>
   ياپونىيە كارخانىسىنىڭ دالىيەندىكى بىر تارماق زاۋۇتىدا سۈپەت تەكشۈرۈشكە مەسئۇل بىر ئايال خىزمەتچى بولۇپ، بۇ ئىشنى قىلىۋاتقىلى ئۇزاق يىل بولغاچقا قولى بىلەن تۇتۇپلا مەھسۇلات سۈپىتىگە ھۆكۈم قىلالايدىغان بولغان.
</S>
<S ID=51654>
بىر قېتىم ئۇ مەلۇم بىر زاپچاسنى قولىغا ئېلىپ سىلاپ باققاندىن كېيىن سۈپىتىدە مەسىلە بارلىقىنى بايقايدۇ.
</S>
<S ID=51655>
نازۇك ئەسۋابلاردا تەكشۈرۈلگەندىمۇ بۇ زاپچاسنىڭ ئىچكى قىسمىدىكى ھالقا بۆلەكنىڭ ئۆلچەمدىكىدىن ئىككى مىللىمېتىر قېلىن بولۇپ كەتكەنلىكى ۋە يول قويۇلىدىغان خاتالىق پەرقىدىن ئېشىپ كەتكەنلىكى بايقىلىدۇ، ئەتراپتىكىلەر بۇنىڭدىن ھەيران قالىدۇ.
</S>
<S ID=51656>
كارخانا بۇ ئايال خىزمەتچىنى كاتتا مۇكاپاتلايدۇ ۋە ئۇنىڭ بۇنداق سەۋىيەگە يېتەلىشى ھەرگىزمۇ تاسادىپىيلىق بولماستىن، بەلكى ئۇنىڭ خىزمەتكە بولغان يۈكسەك مەسئۇلىيەتچانلىقى ۋە ئەستايىدىللىقىنىڭ نەتىجىسى، دەپ مۇئەييەنلەشتۈرىدۇ.
</S>
<S ID=51657>
   ئىشچى – خىزمەتچىلەرنى خاتىرجەم ۋە خۇشال كەيپىياتتا خىزمەت قىلدۇرۇش ئۈچۈن ياپونىيە كارخانىلىرى ئاساسلىقى تۆۋەندىكىدەك ئۈچ خىل تەدبىرنى قوللىنىدۇ: بىرىنچىسى، ئائىلىگە ئوخشاش خىزمەت مۇھىتى يارىتىپ، كارخانىنى خىزمەتچىلەرنىڭ ئائىلىسىگە، خۇشاللىق تاپىدىغان سورۇنىغا ئايلاندۇرىدۇ؛ ئىككىنچىسى، باشقۇرغۇچىلار بىرىنچى سەپكە چۈشۈپ خىزمەتچىلەرنى يېتەكلەيدۇ ۋە يېڭى خىزمەتچىلەرگە كارخانىنىڭ ئېسىل ئەنئەنىسى ۋە ئىدىيەسىنى سىڭدۈرىدۇ، بۇنداق يۈز تۇرا يېتەكلەشنىڭ ئورنىنى ھەر قانچە مۇكەممەل قوللانمىمۇ ئالالمايدۇ؛ ئۈچىنچىسى، خىزمەتچىلەرنىڭ بېسىمىنى يەڭگىللىتىشىگە ياردەم بېرىدۇ، ياپونىيە كارخانىچىلىرىنىڭ نەزەرىدە كېسەلنىڭ ئالدىنى ئېلىش كېسەل قۇتقۇزۇشتىنمۇ مۇھىم ۋە ئۈنۈملۈك، شۇڭا ئۇلار كارخانىسىدا مەخسۇس مەسلىھەت بەرگۈچىلەرنى ئىشلىتىپ، خىزمەتچىلەرنىڭ جىسمانىي ۋە روھىي ساغلاملىقىغا ھەر ۋاقىت دىققەت قىلىدۇ، باشقۇرغۇچىلارمۇ ھەر دائىم خىزمەتچىلەر بىلەن پىكىر ئالماشتۇرۇپ تۇرىدۇ.
</S>
<S ID=51658>
نەتىجىدە خىزمەتچىلەر خاتىرجەم ھالدا ئۆزىنى خىزمەتكە بېغىشلىيالايدۇ، بۇ كارخانىغىمۇ شۇ خىزمەتچىنىڭ ئۆزىگىمۇ ئوخشاشلا ئىنتايىن پايدىلىق.
</S>
<S ID=51659>
خىزمەتچىلەر خاتىرجەم بولغاندىلا كارخانىنىڭ ئاساسىي تۈزۈملىرى ۋە بەلگىلىملىرىگە ئاڭلىق بويسۇنىدۇ، كارخانىنىڭ تەلىپىگە يېتىش ئۈچۈن تىرىشچانلىق كۆرسىتىدۇ، بۇ ئاساستا تېخنىكا سەۋىيەسىنى ئۈزلۈكسىز ئۆستۈرۈپ، ئاددىي خىزمەت ئورنىدىمۇ قالتىس نەتىجىلەرنى بارلىققا كەلتۈرەلەيدۇ.
</S>
<S ID=51660>
نىجات قۇربان (ت)
</S>
</TEXT>
/BODY
/DOC