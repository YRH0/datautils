<DOC>
<DOCID>TIANSHAN.540590</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-11 15:54:36</DATE>
</HEADER>
<BODY>
<HEADLINE>
<S ID=38954>
جۇڭگو يىپەك يولى 25-نۆۋەتلىك تۇرپان ئۈزۈم بايرىمى 20-ئاۋغۇست باشلىنىدۇ
</S>
</HEADLINE>
<TEXT>
<S ID=38955>
   ئىختىيارىي مۇخبىرىمىز مىجىت ئىبراھىم خەۋىرى: جۇڭگو يىپەك يولى 25-نۆۋەتلىك تۇرپان ئۈزۈم بايرىمى 20-ئاۋغۇستتىن 5-سېنتەبىرگىچە 17 كۈن داۋام قىلىدىغان بولۇپ، باشلىنىش مۇراسىمى 20-ئاۋغۇست ئىدىقۇت رايونىدىكى قاشتاش-زىننەت تاش خەلقئارا كۆرگەزمە مەركىزىدە ئۆتكۈزۈلىدىكەن.
</S>
<S ID=38956>
نۆۋەتتە، تۇرپان شەھەرلىك خەلق ھۆكۈمىتى ئۈزۈم بايرىمىنىڭ ئومۇمىي لايىھەسىگە ئاساسەن تۈرلۈك تەييارلىق خىزمەتلەرنى تەرتىپلىك ئىشلىمەكتە.
</S>
<S ID=38957>
   ئىگىلىنىشىچە، بۇ يىلقى ئۈزۈم بايرىمى بەش چوڭ بۆلەك، 27 تۈرلۈك پائالىيەتتىن تەشكىل تاپىدىكەن.
</S>
<S ID=38958>
ئۈزۈم بايرىمىنىڭ باشلىنىش مۇراسىمى بۆلىكى، ئۈزۈم سەيلىسى ئاساسىي تېمىسىدىكى بۆلەك، قاشتاش-زىننەت تاش كۆرگەزمە بۆلىكى، مەدەنىيەت-ساياھەت بۆلىكى قاتارلىقلار ئىچىدە قاشتاش-زىننەت تاش كۆرگەزمىسى بۇ قېتىمقى ئۈزۈم بايرىمىنىڭ مۇھىم ۋە يارقىن نۇقتىسى ھېسابلىنىدىكەن.
</S>
<S ID=38959>
قاشتاش-زىننەت تاش كۆرگەزمىسى ئاساسلىقى قاشتاش-زىننەت تاشلارنى باھالاش، قېزىش، تەكشۈرۈش، ئىزدەش ۋە يىپەك يولىدىكى مۇھىم شەھەرلەرنىڭ تور تاراتقۇلىرى بىرلەشمە مۇنبىرى قاتارلىق مەزمۇنلارنى ئۆز ئىچىگە ئالىدىكەن.
</S>
<S ID=38960>
   بۇ يىلقى ئۈزۈم بايرىمىدا ئىلگىرىكى يىللاردىكىگە ئوخشاش ئۈزۈم ھاراقلىرىنى باھالاش يىغىنى، تۇرپاندىكى 100 خىل ھۆل ئۈزۈمنى تېتىش، كۆرگەزمە قىلىش، 6-نۆۋەتلىك «كىروران» ئۈزۈم قورۇقى سەيلىسى ۋە ئۈزۈم ئۈزۈش پائالىيىتى قاتارلىق پائالىيەتلەر داۋاملىق ئۆتكۈزۈلىدىكەن.
</S>
<S ID=38961>
مەدەنىيەت-ساياھەت باش تېمىسى بىلەن سودا-سېتىق ئاساسىي تېمىسىدىن ئىبارەت ئىككى چوڭ تېما تېخىمۇ يارقىن تۈس ئالىدىكەن.
</S>
<S ID=38962>
«ئۈزۈمزاردا ياڭرىغان كۈيلەر-شىنجاڭ ئىجادىي مۇزىكا بايرىمى» بىلەن ئۈزۈم سەيلىسى پائالىيىتى بىرلەشتۈرۈلىدىكەن.
</S>
<S ID=38963>
بۇنىڭدىن باشقا، شىنجاڭ ئىجادىي ناخشا كېچىلىكى، شىنجاڭ ئىجادىي ناخشا-مۇزىكىلىرىنى مۇكاپاتلاش كېچىلىكى، «تۇرپاننىڭ ئۈزۈمى پىشتى» ئاساسىي تېمىسىدىكى كېچىلىك، سوقۇشقاق توخۇ مەدەنىيىتى بايرىمى، جىسىمسىز مەدەنىيەت مىراسلىرى نەتىجىلىرى كۆرگەزمىسى قاتارلىق يۈرۈشلۈك پائالىيەتلەر ئۇيۇشتۇرۇلۇپ، ھەر مىللەت ئاممىسىنىڭ ئۈزۈم بايرىمىغا قاتنىشىش ئاكتىپلىقى قوزغىتىلىدىكەن.
</S>
<S ID=38964>
ئۇنىڭدىن باشقا، بېيجىڭ-قومۇل-تۇرپان ئاۋىياتسىيە لىنىيەسى، شاڭخەي-تۇرپان-ئۈرۈمچى ئاۋىياتسىيە لىنىيەسى، «تەڭرىتاغ ئارزۇسى . خۇنەن-تۇرپان مۇھەببىتى» تېمىسىدىكى خۇنەنلىكلەرنىڭ تۇرپاننى ساياھەت قىلىش پائالىيىتى تۇرپاننى ساياھەتچى مەنبەسى بىلەن تەمىنلەپ، ئۈزۈم بايرىمىنى تېخىمۇ قىزىتىۋېتىدىكەن.
</S>
</TEXT>
/BODY
/DOC