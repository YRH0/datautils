<DOC>
<DOCID>TIANSHAN.487405</DOCID>
<HEADER>
<CLASS>شىنجاڭ</CLASS>
<DATE>2016-01-13 12:18:41</DATE>
</HEADER>
<BODY>
<HEADLINE>
<S ID=2694>
تەڭرىتاغ ‹‹بوغدا كۆلى›› خەلقئارا چاڭغا تېيىلىش مەيدانى قىشلىق تەنھەرىكەت مۇسابىقىسىگە تولۇق تەييارلىنىپ بولدى
</S>
</HEADLINE>
<TEXT>
<S ID=2695>
   سادىق ئىمىر خەۋەر قىلىدۇ: سانجى خۇيزۇ ئاپتونوم ئوبلاستى 1 – ئاينىڭ 6 – كۈنى تەڭرىتاغ ‹‹بوغدا كۆلى›› خەلقئارا چاڭغا تېيىلىش مەيدانىدا ئۆتكۈزگەن مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ ئاخبارات ئېلان قىلىش يىغىنىدا تاراتقۇلارغا سانجى مۇسابىقە رايونىنىڭ تۈرلۈك تەييارلىق خىزمىتى ئەھۋالىنى ئۇقتۇردى.
</S>
<S ID=2696>
    سانجى ئوبلاستىنىڭ مۇئاۋىن باشلىقى لى سۈيلىڭ مۇنداق دېدى: تۆت يىل تىرىشىش ئارقىلىق ھازىرغىچە يانداشما ئەسلىھە ۋە مۇسابىقە رايونى ئەتراپىدىكى مۇھىتنى ئۇنىۋېرسال تۈزەش قاتارلىق بارلىق خىزمەت تولۇق تاماملاندى، سانجى ئوبلاستى مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ تۈرلۈك مۇسابىقىلىرىنىڭ بىخەتەر، ئوڭۇشلۇق، غەلىبىلىك ئۆتكۈزۈلۈشىگە تامامەن كاپالەتلىك قىلالايدۇ.
</S>
<S ID=2697>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ سانجى مۇسابىقە رايونى تەڭرىتاغ ‹‹بوغدا كۆلى›› خەلقئارا چاڭغا تېيىلىش مەيدانىدا 1 – ئاينىڭ 20 – كۈنىدىن 30 – كۈنىگىچە ئەركىن چاڭغا تېيىلىۋېتىپ بوشلۇقتا ماھارەت كۆرسىتىش، ئەركىن چاڭغا تېيىلىۋېتىپ قاردا ماھارەت كۆرسىتىش،U شەكىللىك مەيداندا يەككە چاڭغىدا تېيىلىش،U شەكىللىك مەيداندا ئەركىن چاڭغا تېيىلىش، دالىدا چاڭغا تېيىلىش ۋە قىشلىق ئىككى تۈردىن ئىبارەت ئالتە چوڭ تۈر، 33 كىچىك تۈردىكى قار ئۈستى مۇسابىقىسى ئۆتكۈزۈلىدىغان بولۇپ، مەملىكىتىمىزنىڭ ھەرقايسى جايلىرىدىن كەلگەن 400 دىن ئارتۇق تەنھەرىكەتچى 33 ئالتۇن مېدالنى قولغا كەلتۈرۈش ئۈچۈن مۇسابىقىلىشىدۇ.
</S>
<S ID=2698>
سانجى ئوبلاستىدىن مۇسابىقىگە قاتنىشىدىغان 18 تەنھەرىكەتچى، ئالتە تىرېنېر سىستېمىلىق مەشىق قىلىۋاتىدۇ.
</S>
<S ID=2699>
    شىنجاڭ ‹‹شىنتيەن›› بوغدا كۆلى ئېكولوگىيە ساياھەتچىلىكى تەرەققىيات چەكلىك شىركىتىنىڭ باش لىدېرى لى شىنپىڭ مۇنداق دېدى: تەڭرىتاغ ‹‹بوغدا كۆلى›› خەلقئارا چاڭغا تېيىلىش مەيدانى دۆلەتنىڭ S5 دەرىجىلىك چاڭغا تېيىلىش مەيدانى ئۆلچىمىدە ياسالغان، دۆلىتىمىز بويىچە ئەڭ چوڭ چاڭغا تېيىلىش ئەسۋاب – ئۈسكۈنىلىرى زالى، ئاپتونوم رايونىمىز بويىچە ئەڭ ئۇزۇن كەسپىي چاڭغا تېيىلىش يولى، مەملىكىتىمىز بويىچە ئەڭ ياخشى دالىدا چاڭغا تېيىلىش يولى، خەلقئارالىق ئۆلچەمگە يەتكەن U شەكىللىك چاڭغا تېيىلىش مەيدانى بار بولۇپ، سوچى قىشلىق تەنھەرىكەت مۇسابىقىسى ئۈچۈن مەركەزلىك مەشىق قىلىش بازىسى قىلىپ بەلگىلەنگەنىدى.
</S>
<S ID=2700>
    فۇكاڭ شەھىرىنىڭ مۇئاۋىن باشلىقى دۇڭ يىڭ مۇنۇلارنى بىلدۈردى: ھازىرغىچە مۇسابىقە رايونىنىڭ ھەرقايسى كاپالەت گۇرۇپپىلىرى خىزمەت لايىھەسى، جىددىي ئەھۋاللارغا تاقابىل تۇرۇش لايىھەسىنى بېكىتىپ، ئادەم، ئىش ئورنى، مەسئۇلىيەتنى بەلگىلەپ بولدى ھەم نەق مەيداندا مانېۋىر قىلدى؛ ئېلېكتىر تورى، ئوت مۇداپىئە بىخەتەرلىكىدىكى يوشۇرۇن خەۋپ تۈگىتىلدى، مۇسابىقە رايونى يولى راۋانلاشتۇرۇلدى؛ كۈتۈۋېلىش خىزمىتى قېلىپلاشتۇرۇلۇپ، مۇسابىقىگە قاتنىشىدىغانلارنى ياتاق، تاماق، يۈرۈش جەھەتتە كاپالەتكە ئىگە قىلىشقا ئاساس سېلىندى.
</S>
<S ID=2701>
    تونۇشتۇرۇلۇشىچە، مۇسابىقىگە قاتنىشىدىغانلارنىڭ تاماق تىزىملىكى بېكىتىلىپ، نازارەت قىلىشقا مەخسۇس ئادەم قويۇلغان؛ ھەرقايسى مۇسابىقە رايونلىرىدا قۇتقۇزۇش نۇقتىلىرى تەسىس قىلىنىپ، فۇكاڭ شەھەرلىك خەلق دوختۇرخانىسىدا جىددىي قۇتقۇزۇش يېشىل كارىدورى ئېچىلغان؛ تاراتقۇلار مەركىزى، مەركىزىي تېلېۋىزىيە ئىستانسىسىنىڭ ئاپپارات ئۆيى قاتارلىقلار تەييار قىلىنغان؛ 4G سىغىملىق تور ئېچىشنىڭ تەييارلىقى پۈتۈپ، ئالاقە ئىشلىرىنىڭ راۋان بولۇشى ئۈچۈن پۇختا ئاساس سېلىنغان.
</S>
<S ID=2702>

</S>
</TEXT>
/BODY
/DOC