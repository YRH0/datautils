<DOC>
<DOCID>TIANSHAN.487406</DOCID>
<HEADER>
<CLASS>شىنجاڭ</CLASS>
<DATE>2016-01-13 12:22:22</DATE>
</HEADER>
<BODY>
<HEADLINE>
<S ID=2713>
مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ بېلىتى ئالدىن سېتىلىشقا باشلىدى
</S>
</HEADLINE>
<TEXT>
<S ID=2714>
    سادىق ئىمىر خەۋەر قىلىدۇ: مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ بېلىتىنى ئالدىن سېتىش ۋە پوچتا مۇلازىمىتى بويىچە ئاخبارات ئېلان قىلىش يىغىنى 1 – ئاينىڭ 5 – كۈنى ئۈرۈمچىدە ئۆتكۈزۈلدى.
</S>
<S ID=2715>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى تەشكىلىي كومىتېتىنىڭ مۇئاۋىن مۇدىرى، ئاپتونوم رايوننىڭ مۇئاۋىن رەئىسى تيەن ۋېن مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ بېلىتى ۋە خاتىرە تامغىسىنىڭ يوپۇقىنى ئاچتى.
</S>
<S ID=2716>
    جۇڭگو پوچتا گۇرۇھى شىركىتى شىنجاڭ شۆبىسىنىڭ مۇئاۋىن باش دىرېكتورى جياڭ چۈنخۇا مۇنۇلارنى تونۇشتۇردى: بۇ نۆۋەتلىك قىشلىق تەنھەرىكەت مۇسابىقىسىنىڭ بېلىتىنىڭ لايىھەسىگە ‹‹گۈزەل شىنجاڭدا جەم بولۇپ، كاتتا قىشلىق تەنھەرىكەت مۇسابىقىسىدىن تەڭ بەھرىمەن بولايلى›› دېگەن باش تېمىنى چۆرىدىگەن ھالدا قىشلىق تەنھەرىكەت مۇسابىقىسىنىڭ بەلگىسى، قۇت بەلگىسى، مەيدان – ساراي، مۇسابىقە تۈرى قاتارلىق ئامىللار كىرگۈزۈلۈپ، شىنجاڭنىڭ قىشلىق مەنزىرىسى، قىشلىق تەنھەرىكىتى، مىللەتلەر تەنھەرىكىتى ۋە ئومۇمىي خەلقنىڭ بەدەن چېنىقتۇرۇشى قاتارلىق مەزمۇنلار سىڭدۈرۈلۈپ، شىنجاڭنىڭ كۆركەم قىياپىتى، قىشلىق تەنھەرىكەتنىڭ ئاجايىپ كۆرۈنۈشى ۋە ئەلئارا تەنھەرىكەتنىڭ ئۆزگىچە شەكلى نامايان قىلىنغان.
</S>
<S ID=2717>
شۇنىڭ بىلەن بىللە، قىشلىق تەنھەرىكەت مۇسابىقىسىنىڭ بېلىتىنىڭ لايىھەسىدە ئىمكانقەدەر ئاددىي، كۆركەم، ئەپلىك بولۇش تەلەپ قىلىنىپ، جۇڭگو پوچتىسىنىڭ پوچتا ئاتكرىتكىسى شەكلى قوللىنىلىپ، پوچتىدىن ئەۋەتىش ئارقىلىق گۈزەل شىنجاڭنى تەشۋىق قىلىش ئۈنۈمى كۆزدە تۇتۇلدى.
</S>
<S ID=2718>
    ئاخبارات ئېلان قىلىش يىغىنىدا تونۇشتۇرۇلۇشىچە، مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ بېلىتى بەش خىل ئۇسۇلدا سېتىلىدىكەن.
</S>
<S ID=2719>
بىرى، پوچتا ئارقىلىق سېتىلىدىكەن: قىشلىق تەنھەرىكەت مۇسابىقىسى ئۆتكۈزۈلىدىغان ئۈرۈمچى ۋە سانجىدا 37 ئورۇندا پوچتا بېلەت سېتىش نۇقتىسى تەسىس قىلىنىپ، قىشلىق تەنھەرىكەت مۇسابىقىسى بېلىتى سېتىلىدىكەن؛ ئىككىنچى، توردا سېتىلىدىكەن: شىنجاڭ بېلەت تورىنىڭ قىشلىق تەنھەرىكەت مۇسابىقىسى بېلىتىنى سېتىش سەھىپىسىدە بېلەت زاكاز قىلىنىدىكەن؛ ئۈچىنچى، ئۈندىداردا سېتىلىدىكەن: شىنجاڭ پوچتىسىنىڭ ھۆكۈمەت ئۈندىدار سۇپىسى ۋە ئۈرۈمچى پوچتىسىنىڭ ئۈندىدار سۇپىسىدا بېلەت زاكاز قىلىنىدىكەن؛ تۆتىنچى، شىنجاڭنىڭ سىرتىدىمۇ بېلەت سېتىلىدىكەن: شىنجاڭنىڭ سىرتىدىكى تاماشىبىنلار تور، ئۈندىداردا بېلەت زاكاز قىلىپ، ئۈرۈمچى شەھىرىدىكى پوچتا نۇقتىلىرى ۋە مۇسابىقە مەيدان – سارايلىرىدىكى بېلەت سېتىش نۇقتىلىرىدا بېلەتنى سېتىۋالسا بولىدىكەن؛ ئاپتونوم رايونىمىزنىڭ ئۈرۈمچىدىن باشقا جايلىرىدىكىلەر شۇ جايدىكى پوچتا تارماقلىرىدا تەسىس قىلىنغان بېلەت سېتىش نۇقتىلىرىدىن بېلەت سېتىۋالسا بولىدىكەن؛ بەشىنچى، بىۋاسىتە بېلەت سېتىلىدىكەن: مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ باشلىنىش مۇراسىمىدىن كېيىن، پوچتا تارماقلىرى شىنجاڭ قار – مۇز تەنھەرىكىتى مەركىزى، تەڭرىتاغ بوغدا كۆلى خەلقئارا چاڭغا تېيىلىش مەيدانى، ‹‹يىپەك يولى›› خەلقئارا چاڭغا تېيىلىش مەيدانىدا مۇقىم ئورۇن ياكى سەييارە ئاپتوموبىلدا بېلەت ساتىدىكەن.
</S>
<S ID=2720>
    ئۇنىڭدىن باشقا، تور، ئۈندىداردا بېلەت زاكاز قىلغان تاماشىبىنلار پوچتىنىڭ تېز يەتكۈزۈش مۇلازىمىتىنى تاللىسىمۇ بولىدۇ.
</S>
<S ID=2721>
شۇنىڭ بىلەن بىللە، پوچتىنىڭ بېلەت ئىشلىرى تارماقلىرى ماي قاچىلاش پونكىتى، قولاي دۇكانلار ئارقىلىقمۇ بېلەت زاكاز قىلىش مۇلازىمىتىنى يولغا قويىدۇ.
</S>
<S ID=2722>
    پوچتا تارماقلىرى قىشلىق تەنھەرىكەت مۇسابىقىسىنىڭ بېلىتىنى سېتىش مۇلازىمىتىنى ياخشى قىلىش ئۈچۈن يەنە 0991 – 4530111 نومۇرلۇق مەسلىھەت سوراش تېلېفونى تەسىس قىلدى.
</S>
<S ID=2723>
    جياڭ چۈنخۇانىڭ تونۇشتۇرۇشىچە، قىشلىق تەنھەرىكەت مۇسابىقىسىنىڭ بېلىتى باشلىنىش مۇراسىمى بېلىتى، ئاخىرلىشىش مۇراسىمى بېلىتى، شىنجاڭ مۇز تەنھەرىكىتى مەركىزىدىكى يەككە مەيدان – سارايلارنىڭ بىر كۈنلۈك چاتما بېلىتى، ‹‹يىپەك يولى›› خەلقئارا چاڭغا تېيىلىش مەيدانى بېلىتى، تەڭرىتاغ ‹‹بوغدا كۆلى›› خەلقئارا چاڭغا تېيىلىش مەيدانى بېلىتىدىن ئىبارەت بەش خىلغا ئايرىلىدىغان بولۇپ، مۇسابىقىنىڭ دەسلەپكى باسقۇچىدىكى شىنجاڭ مۇز تەنھەرىكىتى مەركىزىدىكى يەككە مەيدان – سارايلارنىڭ بىر كۈنلۈك بىرتۇتاش بېلىتىنىڭ باھاسى 100 يۈەندىن 120 يۈەنگىچە؛ يېرىم ھەل قىلغۇچ، ھەل قىلغۇچ مۇسابىقە مەزگىلىدىكى بېلەتنىڭ باھاسى 180 يۈەن بولىدىكەن؛ ‹‹يىپەك يولى›› خەلقئارا چاڭغا تېيىلىش مەيدانىنىڭ بىر كۈنلۈك چاتما بېلىتىنىڭ باھاسى 40 يۈەن بولىدىكەن؛ قىشلىق تەنھەرىكەت مۇسابىقىسىنىڭ باشلىنىش مۇراسىمىنىڭ 17 – ، 18 – يانۋاردىكى رېپېتىتسىيەسىنىڭ بېلەت باھاسى 100 يۈەن بولىدىكەن.
</S>
<S ID=2724>
    ئەلگە نەپ يەتكۈزۈش جەھەتتە، قىشلىق تەنھەرىكەت مۇسابىقىسىنىڭ باشلىنىش مۇراسىمىدىن ئون كۈن بۇرۇن بېلەت سېتىۋالغانلارغا %15 ئېتىبار باھادا، بەش كۈن بۇرۇن بېلەت سېتىۋالغانلارغا %10 ئېتىبار باھادا؛ ئوقۇغۇچىلىق كىنىشكىسى ئارقىلىق بېلەت سېتىۋالغانلارغا ئون يۈەندىن بېلەت سېتىپ بېرىلىدىكەن.
</S>
<S ID=2725>
كوللېكتىپ بېلەت سېتىۋالغانلارغا مۇۋاپىق ئېتىبار بېرىلىدىكەن.
</S>
<S ID=2726>
    پوچتا تارماقلىرى يەنە بېلەت سېتىۋالغانلارغا ‹‹مۇسابىقە كۆرۈش قوللانمىسى››نى بىللە بېرىدىغان بولۇپ، ئۇنىڭدا مۇسابىقە مەيدان – سارايلىرىغا بارىدىغان لىنىيە، ئاپتوموبىل توختىتىش مەيدانى كۆرسەتمىسى، ئاممىۋى ئاپتوبۇسلارنىڭ يۈرۈش ۋاقتى، ئورنى، بېلەت باھاسى ۋە باشقا كۆرسەتمىلەر ئەسكەرتىلگەن.
</S>
<S ID=2727>

</S>
</TEXT>
/BODY
/DOC