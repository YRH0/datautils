<DOC>
<DOCID>TIANSHAN.527229</DOCID>
<HEADER>
<CLASS>شىنجاڭ</CLASS>
<DATE>2016-06-07 17:36:21</DATE>
</HEADER>
<BODY>
<HEADLINE>
<S ID=29980>
زامانىۋى مەدەنىيەتنىڭ گۈزەل شىنجاڭغا يېتەكچىلىك قىلىشى
</S>
</HEADLINE>
<TEXT>
<S ID=29981>
مۇخبىرىمىز جاڭ خەيفېڭ 
</S>
<S ID=29982>
   ئاپتونوم رايونلۇق پارتكوم تەشۋىقات بۆلۈمى، شىنجاڭ ئىشلەپچىقىرىش – قۇرۇلۇش بىڭتۈەنى پارتكومى تەشۋىقات بۆلۈمى ئۇيۇشتۇرغان ئاپتونوم رايوننىڭ ‹‹مىللەتلەر ئىتتىپاقلىقى – تەرەققىياتى يىلى››غا دائىر بىڭتۈەن ئاساسىي تېما قىلىنغان ‹‹مىللەتلەر ئىتتىپاقلىقى، ئارزۇنىڭ روياپقا چىقىشى›› ناملىق ئەدەبىيات – سەنئەت كېچىلىكى 25 – ماي كەچتە باشلاندى.
</S>
<S ID=29983>
   شۇجى جاڭ چۈنشيەن 2010 – يىل 5 – ئاينىڭ 26 – كۈنى ئېچىلغان ج ك پ ئاپتونوم رايونلۇق 7 – نۆۋەتلىك كومىتېتىنىڭ 9 – ئومۇمىي (كېڭەيتىلگەن) يىغىنىدا ‹‹زامانىۋى مەدەنىيەتنى يېتەكچى قىلىش››تەك ئىستراتېگىيەلىك تاللاش يولىنى ئوتتۇرىغا قويدى. مەركەزنىڭ 2 – قېتىملىق شىنجاڭ خىزمىتى سۆھبەت يىغىنى ئېچىلغاندىن بۇيان، ئاپتونوم رايونىمىزدىكى ھەر مىللەت كادىرلىرى، ئامما ئارىسىدا ‹‹زامانىۋى مەدەنىيەتنى يېتەكچى قىلىش›› ئىچكى جەھەتتە ئاڭلىق ئاڭغا، تاشقى جەھەتتە ئاڭلىق ھەرىكەتكە ئايلاندى.
</S>
<S ID=29984>
   ئاپتونوم رايونىمىزدا ئاپتونوم رايون، ۋىلايەت، ناھىيە، يېزا، كەنتتىن ئىبارەت ‹‹بەش دەرىجىلىك ئاممىۋى مەدەنىيەت تورى›› شەكىللەندى. ئاپتونوم رايون بويىچە 923 يېزا – بازاردا ئىقتىدارى بىر قەدەر مۇكەممەل، ئەسلىھەسى تولۇق بولغان ئۇنىۋېرسال مەدەنىيەت پونكىتى قۇرۇلۇپ، جەنۇبىي شىنجاڭدىكى 4151 كەنت (مەھەللە)دە 1083 مەدەنىيەت ئۆيى تەسىس قىلىندى؛ 1000غا يېقىن يېزا – بازارغا مەخسۇس ۋەزىپىدىكى تەشۋىقات كادىرى سەپلەندى ھەم دېھقانچىلىق، چارۋىچىلىق رايونلىرىدا ئاساسىي قاتلام مەدەنىيەت قابىللىرى، يەرلىك تەشۋىقاتچى، ئەلنەغمىچىلىرى تەربىيەلەندى؛ ھۆكۈمەت تولۇقلىما بېرىش ئۇسۇلىنى قوللىنىپ، ھەر خىل سەنئەت ئۆمەكلىرىنىڭ ئاساسىي قاتلامغا، يېزا – قىشلاقلارغا بېرىپ ئويۇن قويۇشىغا مەدەت بېرىلدى ۋە ئۇيۇشتۇرۇلدى.
</S>
<S ID=29985>
   زامانىۋى مەدەنىيەتنى يېتەكچى قىلىش ئارقىلىق شىنجاڭنىڭ مەدەنىيەت – سەنئەت ئىجادىيىتىنىڭ باھارى يېتىپ كېلىپ، نادىر ئەسەرلەر ئارقا – ئارقىدىن بارلىققا كەلدى.
</S>
<S ID=29986>
   چوڭ تىپتىكى توپلام ‹‹شىنجاڭ مەجمۇئەسى›› 2014 – يىلى 4 – ئايدا رەسمىي نەشردىن چىقتى.
</S>
<S ID=29987>
   4 – نۆۋەتلىك جۇڭگو شىنجاڭ خەلقئارا مىللىي ئۇسسۇل بايرىمى 2015 – يىلى 8 – ئايدا مۇۋەپپەقىيەتلىك ئۆتكۈزۈلدى.
</S>
<S ID=29988>
   مەملىكەتلىك قىشلىق تەنھەرىكەت مۇسابىقىسى 2016 – يىلى 1 – ئايدا تۇنجى قېتىم ئاپتونوم رايونىمىزدا ئۆتكۈزۈلدى. مەملىكەتلىك ئۇنىۋېرسال تەنھەرىكەت مۇسابىقىسىنى ئۆتكۈزۈشنى تۇنجى قېتىم ئۈستىگە ئالغان شىنجاڭ مەملىكەت خەلقىنى ھەيران قالدۇرۇپ، كىشىلەرگە گۈزەل شىنجاڭنىڭ جەلپكارلىقى ۋە ھاياتىي كۈچىنى نامايان قىلدى.
</S>
<S ID=29989>
   زامانىۋى مەدەنىيەت تېخىمۇ كۆپ كىشىلەرنى مەدەنىي، بەختلىك تۇرمۇشقا ئىنتىلىشقا يېتەكلىدى. ئاپتونوم رايون بويىچە 2014 – يىلى تۇنجى نۆۋەتلىك ‹‹ئەسەبىيلىكنى تۈگىتىش›› دېھقانلار رەسىملىرى مۇسابىقىسى ۋە ئېتۇت مۇسابىقىسى ئۆتكۈزۈلدى. ‹‹تەكلىماكاندا توي›› ناملىق كوللېكتىپ توي مۇراسىمى 2014 – يىلى جەنۇبىي شىنجاڭدىكى ئۈچ ۋىلايەت، بىر ئوبلاستتا ئۆتكۈزۈلۈپ، توي – تۆكۈنلەرنىڭ يېڭىچە بولۇشى تەشەببۇس قىلىنىپ، ھەر مىللەت ئاممىسىنىڭ ئالقىشىغا ئېرىشتى...
</S>
<S ID=29990>
   ‹‹ئۈچ ئەل›› پائالىيىتىدە كەنتكە چۈشكەن كادىرلار ئاممىنىڭ ھەر خىل قىيىنچىلىقىنى ھەل قىلىشقا ياردەم بېرىپلا قالماستىن، يەرلىككە تېخىمۇ يېقىنلىشىش ئۇسۇلى بىلەن زامانىۋى مەدەنىيەت ئىدراكىنى تارقاتتى. زامانىۋى مەدەنىيەتنىڭ رەڭدار نۇرى ئەسەبىيلىكنىڭ قارا تۇمانىنى تارقىتىپ، يېقىملىق ناخشا ۋە شوخ ئۇسسۇل كىشىلەرنىڭ تۇرمۇشىنى قايتىدىن ئەسلىدىكى جۇشقۇن، شادىيانىلىككە تولغان ھالىتىگە قايتۇرۇپ كەلدى.
</S>
<S ID=29991>
‏
</S>
</TEXT>
/BODY
/DOC