<DOC>
<DOCID>TIANSHAN.524526</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-23 16:03:12</DATE>
</HEADER>
<BODY>
<HEADLINE>
<S ID=28771>
بۇ يەردە ياشىغان ئىكەنمىز، بىر ئائىلە كىشىلىرىدەك ئۆتۈشىمىز كېرەك
</S>
</HEADLINE>
<TEXT>
<S ID=28772>
ياڭ كۇن خەۋىرى
</S>
<S ID=28773>
   بۈگۈر ناھىيەسىنىڭ سوخۇ يېزىسىدىكى كۆكچۆل كەنتىنىڭ ئاھالىسى ياسىن ئىبراھىمنىڭ ئۆيىدە 18 – ئاپرېل بايىنغولىن موڭغۇل ئاپتونوم ئوبلاستلىق پارتكوم تەشۋىقات بۆلۈمىدىن كۆكچۆل كەنتىگە چۈشكەن ‹‹ئۈچ ئەل›› خىزمەت گۇرۇپپىسىنىڭ كادىرلىرى ياسىن بوۋاينى چۆرىدەپ، بوۋاينىڭ 80 ياشقا كىرگەن كۈنىنى تەبرىكلىدى. بوۋاي ناھايىتى خۇشال بولۇپ كەتكەنىدى.
</S>
<S ID=28774>
   خىزمەت گۇرۇپپىسى 3 – ئايدا كەنتكە چۈشكەندىن بۇيان، كەنت ئاھالىلىرى بىلەن ناھايىتى تېزلا ئىچقويۇن – تاشقويۇن بولۇپ كەتتى. ياسىن بوۋاي كەنتتە بولۇۋاتقان ئۆزگىرىشلەر ئۈستىدە توختىلىپ، خۇشاللىقىدىن مۇنداق دېدى: ‹‹خىزمەت گۇرۇپپىسى كەنتىمىزگە كەلگەندىن بېرى، بۇ ئىككى يىلدا كەنتىمىزنىڭ قىياپىتىدە زور ئۆزگىرىش بولدى، كەنت ئاھالىلىرى خىزمەت گۇرۇپپىسىغا ئەگىشىپ، بېيىش يولى ئۈستىدە ئىزدەندى، ھەممەيلەن ئالدىراش بولۇپ كەتتى. ئوغلۇمنىڭ ئاشخانىسى ئەتە تىجارەت باشلايدۇ››.
</S>
<S ID=28775>
   كۆكچۆل كەنتىنىڭ ئۇل ئەسلىھە قۇرۇلۇشى ۋە ئىقتىسادىي تەرەققىياتى ئارقىدا قالغان بولۇپ، ئاپتونوم رايون بويىچە نۇقتىلىق نامرات كەنت. كەنت بويىچە 94 ئائىلىلىك 266 كىشى بولۇپ، يېرىمى نامرات ئىدى. كەنتنىڭ تەبىئىي شارائىتى تۈپەيلىدىن پەقەت قوغۇن ۋە كېۋەزلا تېرىلاتتى. ۋۇ ۋېيدۇڭ مۇنداق دېدى: ‹‹بۇ يىل خىزمەتنىڭ مۇھىم نۇقتىسىنى نامراتلارنى يۆلەش جېڭىغا ۋە مىللەتلەر ئىتتىپاقلىقى خىزمىتىگە قارىتىپ، كەنتنىڭ جەنۇبىي بۈگۈر نېفىت مەھەللىسىگە تۇتىشىدىغان يانداش يول بولۇشتىن ئىبارەت جۇغراپىيەلىك ئالاھىدىلىكىگە ئاساسەن، بازار ئىقتىسادىنى راۋاجلاندۇرۇپ، كەنت ئاھالىلىرىنىڭ يول بويىدا ئاشخانا، ماگىزىن، ئاپتوموبىل رېمونتخانىسى قاتارلىقلارنى ئېچىشىغا مەدەت بېرىپ، ئىشقا ئورۇنلىشىشقا تۈرتكە بولىمىز››. خىزمەت گۇرۇپپىسى كەنتتە ‹‹دېھقان›› پىدائىيلار مۇلازىمەت تۈرى ئۈلگە نۇقتىسى قۇرۇپ، كەنت ئاھالىلىرىگە باشلامچىلىق بىلەن كۈندىلىك بۇيۇملار ۋە تەنھەرىكەت ئۈسكۈنىلىرىنى ھەدىيە قىلىپ، ھەر خىل مەدەنىيەت – سەنئەت، تەنھەرىكەت پائالىيەتلىرىنى تەشكىللەپ، كەنت ئاھالىلىرىنىڭ قەلبىنى مۇجەسسەملىدى.
</S>
<S ID=28776>
   كەنت ئاھالىسى جۇ فېڭشۆنىڭ ئائىلىسىدىكىلەر كەنتتە تۇرۇۋاتقىنىغا ئون نەچچە يىلدىن ئاشقان بولۇپ، كەنتتىكىلەر ئۇلارنى ‹‹مىللەتلەر كەنتىدىكى خەنزۇ قېرىندىشىمىز›› دەپ ئاتىشىدۇ. جۇ فېڭشۆ مۇنداق دېدى: ‹‹ئۆيدە جان سانىمىز ئاز بولغاچقا، دېھقانچىلىقنىڭ ئالدىراش مەزگىلىدە، قوشنا – قولۇملار خۇددى ئۇرۇق – تۇغقاندەك بىزگە ياردەم بېرىپ، يەر تېرىش، پاختا يىغىش، قوغۇن ئۈزۈش دېگەندەك ھەممە ئىشنى قىلىشىپ بېرىدۇ. مېنىڭ يېزا ئىگىلىك ماشىنىلىرىمنى كۆپچىلىك ھەر قاچان ئىشلىتەلەيدۇ››. جۇ فېڭشۆ بۇلتۇر بۈگۈر ناھىيەسى بويىچە ‹‹مىللەتلەر ئىتتىپاقلىقى – تەرەققىياتىدىكى ئىلغار شەخس›› دېگەن شەرەپكە ئېرىشتى. بۇ، ئۇنىڭ ئۇدا توققۇز يىل بۇ شەرەپكە نائىل بولۇشى.
</S>
<S ID=28777>
   خىزمەت گۇرۇپپىسىنىڭ ئەزالىرى 22 – ئاپرېل ھال سوراش بۇيۇملىرىنى ئېلىپ، 67 ياشقا كىرگەن ئامىنە ئانىنى يوقلاپ كەلدى. ئامىنە ئانا خىزمەت گۇرۇپپىسىدىكىلەر قايتىدىغان چاغدا ئۇلارنى ئىشىك ئالدىغىچە ئۇزىتىپ چىقىپ، بىر تەخسە پىشۇرۇلغان تۇخۇمنى ئۇلارنىڭ قولىغا تۇتقۇزۇپ مۇنداق دېدى: ‹‹تەكەللۇپ قىلماڭلار، كۆكچۆل كەنتىدە تۇرۇۋاتقانلارنىڭ ھەممىسى بىر ئائىلە كىشىلىرى››.
</S>
</TEXT>
/BODY
/DOC