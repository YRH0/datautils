<DOC>
<DOCID>TIANSHAN.549371</DOCID>
<HEADER>
<CLASS>شىنجاڭ</CLASS>
<DATE>2016-09-13 12:25:12</DATE>
</HEADER>
<BODY>
<HEADLINE>
<S ID=48485>
دولان قەبىلىسى سەيلىگاھى
</S>
</HEADLINE>
<TEXT>
<S ID=48486>
    ئۆركەش جاپپار خەۋىرى: دۆلەت 4A دەرىجىلىك ساياھەت نۇقتىسى بولغان دولان قەبىلىسى سەيلىگاھى ئاقسۇ ۋىلايىتىنىڭ ئاۋات ناھىيەسىدە بولۇپ، ئاقسۇ شەھىرى بىلەن بولغان ئارىلىقى 58 كىلومېتىر، ناھىيە بازىرى بىلەن بولغان ئارىلىقى 18 كىلومېتىر كېلىدۇ، ئىگىلىگەن يەر كۆلىمى 8000 مودىن ئاشىدۇ.
</S>
<S ID=48487>
    دولان قەبىلىسى سەيلىگاھى مىللىي ئۆرپ – ئادەت كۆرگەزمىخانىسى، مىللەتلەر تەنتەربىيەسى كۆرەك رايونى، توغراقلىق رايونى، تۆگىقۇش بېقىش رايونى، سۇ ئۈستى باغچىسى قاتارلىقلاردىن تەركىب تاپقان.
</S>
<S ID=48488>
    دولان قەبىلىسى سەيلىگاھىغا كەلگەن ساياھەتچىلەر دولانلارنىڭ ئىپتىدائىي ئوۋچىلىق ئادەتلىرى، تۇرمۇش مەدەنىيىتىگە ئائىت ئاسار ئەتىقە، ھەيكەل، فوتو سۈرەتلەرنى كۆرۈپ، دولان مەدەنىيىتى بىلەن تونۇشىدۇ؛ بېلىق كاۋىپى، يۇلغۇن كاۋىپى، پولۇ، لەڭمەن، توخۇ قوردىقى قاتارلىق ئۇيغۇر تائاملىرىغا ئېغىز تېگىپ، ئاۋات مۇسەللىسىنىڭ تەمىنى تېتىغاچ، دولان مۇقامچىلىرىنىڭ ناخشا – ئۇسسۇللىرىدىن ھۇزۇرلىنىدۇ، دولان مۇقامىنى چۈشىنىدۇ؛ سارغايدى ئويۇنى، ئوغلاق تارتىشىش، چېلىشىش، قوچقار سوقۇشتۇرۇش، توخۇ سوقۇشتۇرۇش، ئىت تالاشتۇرۇش قاتارلىق ئەنئەنىۋى تەنھەرىكەت ئويۇنلىرى ۋە كۆڭۈل ئېچىش ئويۇنلىرىنى كۆرۈپ، مىللىي مەدەنىيەتنى ئارقا كۆرۈنۈش قىلغان غەيرىي ماددىي مەدەنىيەت مىراسلىرى بىلەن ئۇچرىشىدۇ؛ توغراقلىقلاردا سەيلە قىلىپ، ياغاچ قېيىقلاردا ئۈزۈپ، شائىرانە ھېسلارغا چۆمۈلىدۇ.
</S>
<S ID=48489>
    دولان قەبىلىسى سەيلىگاھى نورۇز بايرىمىدىن باشلاپ تاكى 11 – ئاينىڭ ئاخىرىغىچە تۈرلۈك مەدەنىيەت، سەنئەت، تەنتەربىيە، سەيلە – ساياھەت پائالىيەتلىرىنى تەشكىللەپ، دۆلەت ئىچى، سىرتىدىن كەلگەن ساياھەتچىلەرنى ئۆزىگە جەلپ قىلىدۇ.
</S>
<S ID=48490>

</S>
</TEXT>
/BODY
/DOC