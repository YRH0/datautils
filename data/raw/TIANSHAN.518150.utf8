<DOC>
<DOCID>TIANSHAN.518150</DOCID>
<HEADER>
<CLASS>شىنجاڭ</CLASS>
<DATE>2016-04-17 13:13:48</DATE>
</HEADER>
<BODY>
<HEADLINE>
<S ID=25523>
ئىلچى دىيارىدا ئۈمىد نۇرلىرى
</S>
</HEADLINE>
<TEXT>
<S ID=25524>
خوتەن ۋىلايىتىنىڭ نامراتلارنى دەل جايىدا يۆلەش خىزمىتىدىن خاتىرىلەر(3)
</S>
<S ID=25525>
 ئابدۇشۈكۈر ئابدۇكېرىم، ئاينۇر ئابلىمىت
</S>
<S ID=25526>
   كەپتەرلەر قانات قاقسۇن
</S>
<S ID=25527>
   خوتەن ناھىيەسىنىڭ ئېتىزلىرىمۇ، يول ۋە ئۆستەڭ بويلىرىمۇ، دېھقاننىڭ ھويلا – ئارانلىرىمۇ، ئىشقىلىپ ھەممىلا يېرى ياڭاق.
</S>
<S ID=25528>
شۇنداق بولغاچقىمۇ، ھەر يىلى ياڭاق چېچەكلىگەندە بۇ يۇرتتىكى كۆجۈم مەھەللىلەر ئاپپاق رەڭلىك چېچەك دېڭىزىغا غەرق بولىدۇ.
</S>
<S ID=25529>
بۇ چاغلار مۇشۇ قەدىم مەھەللىلەرنىڭ ئەڭ ئۇز، ئەڭ جەزبىدار مەزگىلى ھېسابلىنىدۇ.
</S>
<S ID=25530>
بۇ ناھىيەدە 250 مىڭ مودىن ئارتۇق ياڭاقلىق بولۇپ، ياڭاق دېھقانلارنىڭ ئاساسلىق كىرىم مەنبەسى ھېسابلىنىدۇ
</S>
<S ID=25531>
شۇڭا، بۇ ناھىيەنىڭ ئۆزىگە ياراشقان ‹‹جۇڭگونىڭ ياڭاق ماكانى›› دېگەن چىرايلىق نامى بار، بۇ ناھىيەنىڭ باغچى بازىرىدىكى 560 يىللىق تارىخقا ئىگە ھەيۋەتلىك ‹‹ياڭاق پادىشاھى›› (بۇ ياڭاق دەرىخى ‹1000 يىللىق ياڭاق پادىشاھى› دەپمۇ ئاتىلىدۇ) بۇ سۆزىمىزگە دەلىل بولالايدۇ.
</S>
<S ID=25532>
يېقىنقى بىرقانچە يىلدىن بېرى، مەملىكەتنىڭ ئىچى – سىرتىدا ئىقتىسادنىڭ چېكىنىشى سەۋەبلىك، ياڭاقنىڭ باھاسى چۈشۈپ كەتتى.
</S>
<S ID=25533>
خوتەن ناھىيەلىك پارتكوم، خەلق ھۆكۈمىتى قانداق قىلغاندا ياڭاق باھاسى چۈشۈپ كەتكەن ئەھۋالدىمۇ دېھقاننىڭ كىرىمىنىڭ چۈشۈپ كەتمەسلىكىگە كاپالەتلىك قىلغىلى بولىدۇ، دېگەن مەسىلە ئۈستىدە جىددىي باش قاتۇرۇۋاتقاندا، مەركەزنىڭ نامراتلارنى دەل جايىدا يۆلەش بويىچە ئۆتكەلگە ھۇجۇم قىلىش ‹‹جېڭى››نىڭ ‹‹ھۇجۇم سىگنالى›› چېلىندى.
</S>
<S ID=25534>
خوش، ئەمدى قانداق قىلىش كېرەك؟!
</S>
<S ID=25535>
دېھقاننى قايسى يول ئارقىلىق نامراتلىقتىن قۇتۇلدۇرۇپ بېيىتىش كېرەك؟!
</S>
<S ID=25536>
مانا مۇشۇنداق سوئاللار ئالدىدا خوتەن ناھىيەسىنىڭ رەھبەرلىرى تەمتىرەپ قالمىدى، ئۇلار نامراتلارنى دەل جايىدا يۆلەش خىزمىتىدە چىرا ۋە قاراقاش ناھىيەلىرىگە ئوخشاش، دېھقانلارغا ئۈزۈم بارىڭى ياساپ بېرىش، مېۋىسىز دەرەخلەرنى مېۋىلىك دەرەخكە ئالماشتۇرۇش، دېھقانلارنى سىرتقا چىقىپ ئىشلەشكە يېتەكلەش، چارۋا مال باقمىچىلىقىنى زورايتىش ۋە نامرات ئائىلىلەرنى كادىرلارغا كۆتۈرە بېرىش قاتارلىق تەدبىرلەرنى قوللىنىش بىلەن بىللە، ئۆز جايىنىڭ خوتەن شەھىرى بىلەن بىر تۇتاش بولۇشتەك ئەۋزەللىكىدىن پايدىلىنىپ، كەپتەر، غاز، ئۆردەك، توخۇ باقمىچىلىقىنى زور كۈچ بىلەن تەرەققىي قىلدۇرۇپ، دېھقانلارغا ھاللىق سەۋىيەگە قاراپ ماڭىدىغان يەنە بىر ‹‹يېڭى يول›› ئېچىپ بەردى.
</S>
<S ID=25537>
   خوتەن ناھىيەسىنىڭ لايقا يېزىسى شاپتۇلئېرىق كەنتى ئىسمى – جىسمىغا لايىق چىرايلىق كەنت ئىكەن.
</S>
<S ID=25538>
يىراقتىن قارىغاندا بۇ كەنت خۇددى شاھمات تاختىسىغىلا ئوخشايدىغان بولۇپ، كەنتنىڭ تار كوچىلىرىغىچە ئاسفالتلاشتۇرۇلغانىدى. يول، كوچا چىراغلىرى ۋە يول بويىدىكى دېھقانلارنىڭ ئۆيلىرىنىڭ رەتلىكلىكى كىشىنى سوتسىيالىستىك يېڭى يېزا دېگەن مۇشۇنداق بولسا – ھە! دېگەن تۇيغۇغا كەلتۈرۈپ قوياتتى.
</S>
<S ID=25539>
   كەنتىمىزنىڭ شاپتۇل بىلەن ئەنجۈرى ئەزەلدىن ۋىلايىتىمىز ئىچى – سىرتىغا داڭلىق! ھەر يىلى شاپتۇل ۋە ئەنجۈر پىششىقىدا يىراق – يېقىندىن تۈركۈم – تۈركۈم ساياھەتچىلەر كېلىپ، باغ سەيلىسى قىلغاچ، شاپتۇل ۋە ئەنجۈرلەرگە ئېغىز تېگىپ كېتىدۇ، دېدى كەنت پارتىيە ياچېيكىسىنىڭ شۇجىسى مەتتۇرسۇن غوجىئالىم بىزنى كەنت ئىچىنى ئايلاندۇرغاچ.
</S>
<S ID=25540>
   ـ شۇڭا، بۇ كەنتنىڭ ئىسمى شاپتۇلئېرىق دەپ ئاتالغان ئىكەندە؟ ! دەپ سورىدۇق بىز ئۇنىڭدىن.
</S>
<S ID=25541>
   ـ شۇنداق، كەنتىمىزدىكى دېھقانلار ئەلمىساقتىن تارتىپلا ھويلا – ئاران ۋە ئۆستەڭ بويلىرىغا شاپتۇل تىكىپ، بۇ يۇرتنى ئىسمى – جىسمىغا لايىق شاپتۇللۇققا ئايلاندۇرۇپتىكەن.
</S>
<S ID=25542>
ھازىر كەنتىمىزدە 400 مو يەردە ئەنجۈر، 400 مو يەردە شاپتۇل بار.
</S>
<S ID=25543>
بىراق، شاپتۇل بىلەن ئەنجۈرنى دېھقانلارنىڭ ئاساسلىق كىرىم مەنبەسى دېگىلى بولمايدۇ؟
</S>
<S ID=25544>
   ـ ئۇنداقتا، دېھقانلار نېمىدىن بەكرەك كىرىم قىلىدۇ؟
</S>
<S ID=25545>
   ئەنە ئاۋۇ ھويلىدىن ئاۋازى چىقىۋاتقان غاز – ئۆردەك بىلەن ئاسماندا ئۇچۇپ يۈرگەن كەپتەردىن.
</S>
<S ID=25546>
   مەتتۇرسۇن غوجىئالىمنىڭ سۆزى تېخى تۈگىمەي تۇرۇپلا بىز بۇ كەنتتىكى داڭلىق ‹‹كەپتەرۋاز›› ئوبۇلھەسەن ئوبۇلقاسىمنىڭ ئىشىكى ئالدىغا كېلىپ قالدۇق.
</S>
<S ID=25547>
50 ياشنىڭ قارىسىنى ئالغان ئوبۇلھەسەن بىز ھويلىغا كىرگەندە كەپتەرلەرگە دان بېرىش بىلەن ئالدىراش ئىكەن.
</S>
<S ID=25548>
زامانىۋى ئۇسلۇبتا سېلىنغان ئازادە كەپتەرخانا ئېگىز سىم تور بىلەن قاشالانغان بولۇپ، ئاددىي بىر دېھقاننىڭ ئۆيىدىكى كەپتەرنىڭ كۆپلۈكى كىشىنىڭ ئەقلىنى لال قىلاتتى.
</S>
<S ID=25549>
    ـ نېمانچە كۆپ كەپتەر بۇ، قانچىلىك كەپتىرىڭىز بار؟ دەپ سورىدۇق بىز ئوبۇلھەسەندىن.
</S>
<S ID=25550>
   ـ 10 مىڭدىن ئارتۇق كەپتەر بار، بۇ جانىۋارلارنى بىر چەتتىن سېتىپ، بىر چەتتىن ئېلىپ تۇرىدىغان گەپكەن، دېدى ئۇ.
</S>
<S ID=25551>
   بىز كەپتەرخانا ئالدىغا كېلىپ ھەر خىل رەڭلىك، ھەر خىل ئاۋازدا ئۈنلەيدىغان كەپتەرلەرنى تاماشا قىلغاچ ئوبۇلھەسەن ئوبۇلقاسىم بىلەن قىزغىن پاراڭغا چۈشۈپ كەتتۇق.
</S>
<S ID=25552>
   ئېسىمگە كەلسەملا ھويلىمىزدا كەپتەر كەم ئەمەسكەن، دادام كەپتەر بېقىشقا ھېرىسمەن ئادەم ئىكەنتۇق، دەپ گەپ باشلىدى ئۇ، – ئۇ چاغلاردا كەپتەرلەر 40 – 50 تىن ئاشمايتتى، يېقىنقى بىرقانچە يىلدىن بۇيان، كەپتەر تۇخۇمى بىلەن كەپتەر گۆشىنىڭ باھاسى تېز ئۆستى، بۇنىڭ بىلەن كەپتەر بېقىش ھەۋىسىممۇ ھەسسىلەپ ئاشتى، كەپتەرلىرىمنىڭ سانىمۇ كۆپەيدى.
</S>
<S ID=25553>
بۇلتۇر 8000 دىن ئارتۇق كەپتەر باققانىدۇق، كەپتەردىن قىلغان ساپ كىرىمىم 100 مىڭ يۈەندىن ئاشتى، بۇ يىللىق كىرىمىم بۇنىڭدىنمۇ ئېشىشى مۇمكىن.
</S>
<S ID=25554>
  ـ تېرىلغۇ يەرچۇ؟
</S>
<S ID=25555>
   يەتتە مو يېرىم بار، بۇلتۇر بۇغداي بىلەن قوناق تېرىغانىدىم، يەردىن چىققان دان كەپتەرنىڭ ئوزۇقىغا يەتمەيدۇ، كېمىنى بازاردىن سېتىۋالىمەن.
</S>
<S ID=25556>
ناھىيە رەھبەرلىرى بۇ ئىشىمنى قوللاپ، 200 مىڭ يۈەن مەبلەغ بەردى، مانا ماۋۇ چىرايلىق كەپتەرخانىنىمۇ ئاشۇ پۇلغا ياسىۋالدىم.
</S>
<S ID=25557>
ھۆكۈمەتنىڭ قوللىشى ياخشى بولسا، بىزنىڭمۇ چوڭ – چوڭ ئىشلارنى قىلىش ئىرادىمىز كۈچىيىدىكەن.
</S>
<S ID=25558>
ئەمدىكى خىيالىم، كەنتىمىزدىكى ھال – كۈنى ناچارراق ئائىلىلەردىن بىر قانچىسىگە كەپتەر بېقىش ھۈنىرىمنى ئۆگىتىپ، ئۇلارغىمۇ كەپتەرنىڭ تەمىنى تېتىتىپ قويايمىكىن، دەۋاتىمەن.
</S>
<S ID=25559>
   ئۇنىڭ سۆزلىرىدىن بىر خىل ئاق كۆڭۈللۈكى ۋە سەمىمىيلىكى چىقىپ تۇراتتى.
</S>
<S ID=25560>
   ئوبۇلھەسەنگە ئوخشاش ئۆي قۇشى باقمىچىلىقىدىكى باشلامچى ئائىلىلەرنىڭ تۈرتكىسىدە، كەنتىمىزدىكى دېھقانلار غاز، كەپتەر دېگەندەكلەرنى بېقىشقا كىرىشىپ كەتتى.
</S>
<S ID=25561>
ھازىر كەنتىمىزدىكى 402 ئائىلە ئىچىدە 271 ئائىلە كەپتەر، 120 ئائىلە كالا – قوي بېقىۋاتىدۇ، كەپتەر سېتىۋالىدىغانلارمۇ دېھقاننىڭ ئۆيىگە كېلىپ سېتىۋالىدۇ.
</S>
<S ID=25562>
بۇ يىل 2 – ئاينىڭ 25 – كۈنى جاڭ چۈنشيەن شۇجى كەنتىمىزگە كېلىپ خىزمەتلەرنى كۆزدىن كەچۈردى، ئۇ بۇ جەرياندا كەنتىمىزدىكى دېھقانلار بىلەن كەڭ – كۇشادە مۇڭدىشىپ، دېھقانلارنىڭ ئۆي قۇشلىرى باقمىچىلىقىنى تەرەققىي قىلدۇرۇش ئارقىلىق بېيىش يولىغا ماڭغانلىقىغا يۇقىرى باھا بەردى.
</S>
<S ID=25563>
شۇجى جاڭ چۈنشيەننىڭ بۇ غەمخورلۇقى دېھقانلارغا زور مەدەت ۋە ئىلھام بولدى، دېدى بىر چەتتە تۇرغان مەتتۇرسۇن غوجىئالىم سۆز قىستۇرۇپ.
</S>
<S ID=25564>
   خوتەن ناھىيەسىنىڭ خانئېرىق بازىرى لايقا كەنتىدىكى ئالدىن بېيىغان دىنىي زات ئەكپەر ئابدۇراخماننىڭ ھويلىسىغا قەدەم تاشلىشىمىز بىلەن غازلار بەس – بەستە غاقىلدىشىپ بىزنى ‹‹قىزغىن›› كۈتۈۋالدى.
</S>
<S ID=25565>
   ئىلگىرى قوي بوردايتتىم، بىرنەچچە يىلنىڭ ئالدىدا مەن كەنتتىكى 109 دېھقاننى تەشكىللەپ، ‹‹ئىناق دېھقانلار ھەمكارلىق كوپىراتىپى›› نى قۇرۇپ، قوي باققانىدۇق.
</S>
<S ID=25566>
بىراق، يېقىنقى ئىككى يىلدا قوي – كالا گۆشىنىڭ باھاسى چۈشۈپ كەتكەنلىكتىن ھەمكارلىق كوپىراتىپىمىز تازا روناق تاپمىدى.
</S>
<S ID=25567>
شۇنىڭ بىلەن ئۆتكەن يىلىدىن باشلاپ قوينى تاشلاپ غاز باقتىم، بۇلتۇر 8 – ئايدا 30 مىڭ يۈەنگە 1000 غاز چۈجىسى سېتىۋېلىپ تۆت ئاي بېقىپ، بۇنىڭدىن 50 مىڭ يۈەن ساپ كىرىم قىلدىم، ئۇنىڭدىن باشقا ھەر كۈنى 100 دانە غاز تۇخۇمى سېتىپ 600 يۈەن كىرىم قىلدىم.
</S>
<S ID=25568>
  ـ ئۇنداقتا، بۇ يىل باقىدىغان غازنى كۆپەيتىش خىيالىڭىز باركەندە؟ ! دەپ سورىدۇق ئۇنىڭدىن.
</S>
<S ID=25569>
   شۇنداق، بۇ يىل غازنى ئۆزۈملا بېقىپ قالماي، ئەتراپىمدىكى دېھقانلارنى يەنە بىر قېتىم تەشكىللەپ، قوي بېقىپ روناق تاپقۇزالمىغان دېھقانلار ھەمكارلىق كوپىراتىپىمىزنى قايتا ئەسلىگە كەلتۈرۈپ، غاز باقمىچىلىقى بىلەن شۇغۇللانساقمىكىن، دەپ ئويلىشىۋاتىمىز.
</S>
<S ID=25570>
ئۇنىڭ ئۈستىگە، بۇ يىل يۇقىرىدىن نامراتلارنى يۆلەيدىغان مەبلەغلەر كۆپ كېلىۋاتىدۇ، كەنت پارتىيە ياچېيكىسىمۇ دېھقانلارنى ئۆي قۇشى بېقىپ كىرىمىنى كۆپەيتىشكە كۈچەۋاتىدۇ.
</S>
<S ID=25571>
مۇشۇنداق ياخشى پۇرسەتتە بىز قاراپ تۇرساق بولمايدۇ – دە! كەنتىمىزدىكى %80 تىن ئارتۇق ئاھالە نامرات.
</S>
<S ID=25572>
مۇشۇ قېرىنداشلىرىمىزنى نامراتلىقتىن قۇتۇلدۇرۇپ بەختىيار تۇرمۇشا ئېرىشتۈرۈش بىزنىڭمۇ باش تارتىپ بولمايدىغان بۇرچىمىز!!
</S>
<S ID=25573>
   خوتەن ناھىيەلىك نامراتلارنى يۆلەش ئىشخانىسىنىڭ مۇئاۋىن مۇدىرى تۇڭ يۈفېڭ بىزگە ئەھۋال تونۇشتۇرۇپ مۇنداق دېدى: ناھىيەمىزدە 111 نامرات كەنت، 21 مىڭ نامرات ئائىلە، 80 مىڭغا يېقىن نامرات ئاھالە بار.
</S>
<S ID=25574>
دېمەك، ناھىيەمىزنىڭ 2020 – يىلىغا بارغاندا نامراتلىقتىن ئومۇميۈزلۈك قۇتۇلدۇرۇش جەھەتتىكى ۋەزىپىسى ئېغىر. ناھىيەلىك پارتكوم، خەلق ھۆكۈمىتى قايتا – قايتا مۇزاكىرە قىلىپ، بۇ يىل 28 كەنتتىكى 5610 ئائىلە، 20 مىڭ 794 ئاھالىنى نامراتلىقتىن قۇتۇلدۇرۇشنى قارار قىلدى.
</S>
<S ID=25575>
ۋەزىپە ئېنىق بېكىتىلگەندىن كېيىن پۈتۈن ناھىيەدىكى ھەممە كادىر، ھەممە ئادەم دىققەت – نەزەرىنى نامراتلارنى دەل جايىدا يۆلەشتىن ئىبارەت بۇ مەركىزىي خىزمەتكە قاراتتى.
</S>
<S ID=25576>
ناھىيە مالىيەسىدىن 27 مىليون 870 مىڭ يۈەن مەخسۇس مەبلەغ ئاجرىتىپ، نامراتلارنى دەل جايىدا يۆلەش تۈرىدىن 18 نى يولغا قويدى.
</S>
<S ID=25577>
بۇ تۈرلەر ئىچىدە ناھىيەمىزنىڭ ئۆزگىچىلىكى چىقىش قىلىنغان ئۆي قۇشلىرى باقمىچىلىقى تۈرلىرى خېلى كۆپ سالماقنى ئىگىلەيدۇ.
</S>
<S ID=25578>
   خوتەن ناھىيەسىنىڭ نۆۋەتتىكى بازارنى ئىلمىي تەھلىل قىلىپ، بازار ئەھۋالىنى توغرا مۆلچەرلەپ، ئۆي قۇشلىرى باقمىچىلىقىنى تەرەققىي قىلدۇرغانلىقى كىشىنى قايىل قىلىدۇ.
</S>
<S ID=25579>
نېمىلا دېگەن بىلەن دېھقانلار توغرا يېتەكلەشكە، يول كۆرسىتىشكە تولىمۇ موھتاج، ئەلۋەتتە!
</S>
</TEXT>
/BODY
/DOC