<DOC>
<DOCID>TIANSHAN.569901</DOCID>
<HEADER>
<CLASS>مەملىكەت</CLASS>
<DATE>2016-12-06 15:54:30</DATE>
</HEADER>
<BODY>
<HEADLINE>
<S ID=63414>
ئالەم ئۇچقۇچىلىرى ‹‹ئەرش ئوردىسى- 2››دە قانداق ياشىدى؟
</S>
</HEADLINE>
<TEXT>
<S ID=63415>
‹‹ئەرش ئوردىسى- 2›› بوشلۇق تەجرىبىخانىسى بىلەن ‹‹خاسىيەتلىك كېمە- 11›› ئادەملىك ئالەم كېمىسىنىڭ مۇۋەپپەقىيەتلىك قويۇپ بېرىلىشى ۋە ئۇلارنىڭ ئۆزئارا ئۇلىنىشى ئېلىمىز بوشلۇق پونكىتى دەۋرىنىڭ دەرۋازىسىنى ئاچتى.
</S>
<S ID=63416>
ئىككى ئالەم ئۇچقۇچىسى ئالەم بوشلۇقىدا 30 كۈن خىزمەت قىلدى ۋە ياشىدى.
</S>
<S ID=63417>
ئۇنداقتا ئۇلار ‹‹ئەرش ئوردىسى 2›› بوشلۇق تەجرىبىخانىسىدا قانداق ياشىدى؟
</S>
<S ID=63418>
 ‹‹ئەرش ئوردىسى- 2›› بوشلۇق تەجرىبىخانىسى ئېلىمىزنىڭ تۇنجى بوشلۇق تەجرىبىخانىسى بولۇپ، تەجرىبە بۆلمىسى ۋە بايلىق بۆلمىسىدىن ئىبارەت ئىككى قىسىمدىن تۈزۈلىدۇ، ئومۇمىي ئۇزۇنلۇقى 10.4 مېتىر، ئەڭ چوڭ دىيامېتىرى 3.35 مېتىر، قۇياش باتارېيەسى قانىتىنىڭ يېيىلغاندىكى ئۇزۇنلۇقى 18.4 مېتىر، ئېغىرلىقى 8.6 توننا، لايىھەدىكى ئوربىتا ئۆمرى ئىككى يىل.
</S>
<S ID=63419>
 ئالەم ئۇچقۇچىلىرىنىڭ ‹‹ئەرش ئوردىسى- 2››دىكى تۇرمۇش ۋە خىزمەت بوشلۇقى 15 كۇب مېتىر كېلىدۇ، بۆلمە ئىچى تولىمۇ راھەت بولغان تېمپېراتۇرا ۋە نەملىككە ئىگە بولۇپ، تېمپېراتۇرا ℃24 ～ ℃22 ئارىلىقىدا، نىسپىي نەملىك %55 ～ %45 ئارىلىقىدا كونترول قىلىنىدۇ.
</S>
<S ID=63420>
پول بىلەن تورۇس رەڭ ئارقىلىق پەرقلەندۈرۈلگەن، تاملارغا ئاقۇش رەڭ ئىشلىتىلگەن.
</S>
<S ID=63421>
 تەجرىبە بۆلمىسىنىڭ سىرتقى قىسمى ۋاكۇئۇم، ئىچكى قىسمىدا نورمال ئاتموسفېرا بېسىمى مۇقىم ساقلىنىدۇ، گاز قېچىش مىقدارى ئىنتايىن ئاز بولۇپ بىخەتەرلىككە كاپالەتلىك قىلىنغان.
</S>
<S ID=63422>
‹‹ئەرش ئوردىسى -2›› مېتال قۇرۇلمىلىق بولسىمۇ، ئېھتىياج تۈپەيلىدىن كۆزىتىش دېرىزىسى ۋە بۆلمە ئىشىكى قاتارلىقلار ئورۇنلاشتۇرۇلغان، بۆلمە ئىچىدە ھاۋا بولغاچقا ئالەم ئۇچقۇچىلىرى ئۆزئارا بىۋاسىتە سۆزلىشەلەيدۇ.
</S>
<S ID=63423>
 ‹‹ئەرش ئوردىسى 2››نىڭ تەجرىبە بۆلمىسىگە خاتىرە كومپيۇتېر ۋە تەكشى تاختىلىق كومپيۇتېرلار سەپلەنگەندىن باشقا، يەنە كۆپ ئىقتىدارلىق خىزمەت ئۈستىلى سەپلەنگەن بولۇپ، ئىشلەتمىگەندە قاتلاپ يىغىپ قويغىلى بولىدۇ، ئاچقاندىن كېيىن كومپيۇتېرلاردا خىزمەت قىلىش، كۆڭۈل ئېچىش، ئوقۇش – يېزىش ۋە تاماقلىنىش قاتارلىق ئىشلارنى قىلغىلى بولىدۇ.
</S>
<S ID=63424>
شۇنىڭ بىلەن بىللە، يەنە ئالەم بوشلۇقىدا ئولتۇرۇپ تېلېۋىزىيە پىروگراممىلىرىنى كۆرەلەيدۇ، ئائىلىسىدىكىلەر بىلەن قىسقا ئۇچۇر ئالاقىسى قىلالايدۇ.
</S>
<S ID=63425>
كارىۋات بېشىدا كۆك چىش ئاۋاز ياڭراتقۇسى بولۇپ، يەر يۈزىدىن تارقىتىلغان جىددىي چاقىرىقلارنى قوبۇل قىلالايدۇ، ئالەم ئۇچقۇچىلىرى بېشىغا كىيىۋالىدىغان تىڭشىغۇچمۇ سىمسىز قىلىپ ئۆزگەرتىلگەن.
</S>
<S ID=63426>
 ئالەم بوشلۇقى يېمەكلىكلىرى ماھىيەتتە يەر يۈزىدىكى يېمەكلىكلەر بىلەن ئوخشاش بولۇپ، ھەممىسىلا ئادەم بەدىنىنى زۆرۈر ئېنېرگىيە ۋە ئوزۇقلۇقلار بىلەن تەمىنلەيدۇ، ئەمما بوشلۇق مۇھىتىنىڭ ئوخشىماسلىقى ۋە ئالەم ئۇچقۇچىلىرىنىڭ تۇرمۇش ۋە خىزمەت ئالاھىدىلىكىنىڭ تەلىپى بويىچە ئالاھىدە پىششىقلاپ ئىشلەنگەن.
</S>
<S ID=63427>
بۇنىڭدا ئالدى بىلەن يېمەكلىك بىخەتەرلىكىگە كاپالەتلىك قىلىنىشى كېرەك؛ ئىككىنچىدىن، ئالەم يېمەكلىكلىرى ۋە ئۇنىڭ ئورالمىلىرى چوقۇم ئالەم بوشلۇقىنىڭ ئالاھىدە مۇھىت ئامىللىرىغا بەرداشلىق بېرەلەيدىغان بولۇشى، مەسىلەن: سوقۇلۇش، تەۋرىنىش ۋە سۈرئىتى ئېشىش قاتارلىقلارنىڭ سىنىقىغا بەرداشلىق بېرەلەيدىغان بولۇشى كېرەك؛ ئۈچىنچىدىن، نۆۋەتتىكى ئالەم يېمەكلىكلىرىنىڭ ھەممىسى يەر شارىدىن ئېلىپ كېلىنگەن بولىدۇ، ئالەم كېمىسىنىڭ ئىچكى بوشلۇقىنى ۋە قويۇپ بېرىش مەزگىلىدىكى يۈكىنى تېجەش ئۈچۈن ئالەم يېمەكلىكلىرى يېنىك، ھەجىمى كىچىك، ئوزۇقلۇقى تولۇق بولۇشى كېرەك.
</S>
<S ID=63428>
 ئوزۇقلۇق تەرەپتىن قارىغاندا ئالەم يېمەكلىكلىرى ئالەم ئۇچقۇچىلىرىنىڭ ئېغىرلىق يوقالغان شارائىتتىكى فىزىيولوگىيەلىك ئۆزگىرىشلىرىنىڭ تەلىپىگە مۇۋاپىقلاشقان بولىدۇ.
</S>
<S ID=63429>
ئالەم سەپىرى ئالەم ئۇچقۇچىلىرىدا كالتسىي خوراش، مۇسكۇللار يىگىلەش ۋە قىزىل قان ھۈجەيرىسى ئازىيىش قاتارلىقلارنى پەيدا قىلىدۇ، شۇڭا ئالەم يېمەكلىكلىرى ئالەم ئۇچقۇچىلىرىنىڭ بۇ خىل ئۆزگىرىشلىرىگە ماسلاشتۇرۇلغان ھالدا تەڭشەلگەن بولىدۇ.
</S>
<S ID=63430>
بۇنىڭدىن باشقا ئالەم ئۇچقۇچىلىرىنىڭ ئالەم بوشلۇقىدىكى ئېغىرلىق يوقالغان شارائىتتا تاماقلىنىشىغا قولايلىق يارىتىش ۋە يېمەكلىكلەرنىڭ تەجرىبىخانا بۆلمىسىدە قالايمىقان چېچىلىپ ئۇچۇپ يۈرۈشىنىڭ ئالدىنى ئېلىش ئۈچۈن ئالەم يېمەكلىكلىرى بىر چىشلەم چوڭلۇقتا پىششىقلاپ ئىشلىنىدۇ ھەم يېمەكلىك خالتىلىرىغا ئېقىپ كەتمەيدىغان شورپىلار قاچىلىنىدۇ.
</S>
<S ID=63431>
كېرەكسىز بۇيۇملارنى يىغىۋېلىش سىستېمىسىنىڭ يۈكىنى يەڭگىللىتىش ئۈچۈن ئالەم يېمەكلىكلىرىدە سۆڭەك، شۆپۈك، ئۇرۇق قاتارلىقلار بولمايدۇ.
</S>
<S ID=63432>
ئالەم ئۇچقۇچىلىرىنىڭ ئۇزاق مۇددەتلىك ئالەم سەپىرىدىكى ئېغىرلىق يوقالغان ھالىتى، تار بوشلۇق ۋە ئىشتىھاسىنىڭ ئاسان تۇتۇلۇپ قېلىشىنى كۆزدە تۇتۇپ ئالەم يېمەكلىكلىرى تۈرى مول، رەڭگى ھەر خىل، ئىشتىھا قوزغايدىغان قىلىپ ئىشلىنىدۇ.
</S>
<S ID=63433>
 ‹‹ئەرش ئوردىسى- 2›› تەخمىنەن 90 مىنۇتتا يەر شارىنى بىر قېتىم ئايلىنىپ چىقىدۇ، يەنى ئۇلارنىڭ بىر سوتكىسى تەخمىنەن 90 مىنۇت بولۇپ، كۈندۈز 45 مىنۇت، كېچە 45 مىنۇت بولىدۇ، ئالەم ئۇچقۇچىلىرى يەر شارىدىكىگە ئوخشاش كۈن چىققاندا ئىشلەپ، كۈن ئولتۇرغاندا دەم ئالىدىغان تۇرمۇش شەكلىنى قوللىنالمايدۇ.
</S>
<S ID=63434>
شۇڭا، پەقەت سائەتكە قاراپ خىزمەت قىلىدۇ ۋە ئۇخلايدۇ.
</S>
<S ID=63435>
ئالەم ئۇچقۇچىلىرى ئۇخلىغاندا بوشلۇق بۆلمىسى ئىچىدە لەيلەپ ئۇخلىسىمۇ، تامغا ئېسىلىپ ئۇخلىسىمۇ، كارىۋاتقا باغلىنىپ ئۇخلىسىمۇ، تورۇسقا ئېسىلىپ ئۇخلىسىمۇ، ئۈستەل قىرىغا يۆلىنىپ ئۇخلىسىمۇ بولۇۋېرىدۇ.
</S>
<S ID=63436>
ئەمما كۆپ قىسىم ئالەم ئۇچقۇچىلىرى لەيلەپ ئۇخلاشقا ئادەتلىنەلمەيدۇ.
</S>
<S ID=63437>
ئالەم ئۇچقۇچىلىرى ئادەتتە بىخەتەرلىك ئۈچۈن مۇقىملاشتۇرۇلغان كارىۋات ياكى تامغا مۇقىملاشتۇرۇلغان خالتىلارغا كىرىپ ئۇخلايدۇ، ئۇخلاش خالتىسى چىڭ تارتىلغاندىن كېيىن ئادەمگە بەلگىلىك دەرىجىدە بېسىم چۈشۈرۈپ لەيلەپ ئۇچۇپ كېتىشتىن قورقۇش تۇيغۇسىنى يوقىتىدۇ.
</S>
<S ID=63438>
 بەزىلەر ئۇخلىغاندا پۇت – قوللىرىنى يوتقاننىڭ سىرتىغا چىقىرىۋالىدۇ، بۇ يەر يۈزىدە نورمال ئىش بولسىمۇ، ئەمما ئالەم بوشلۇقىدا ناھايىتى خەتەرلىك.
</S>
<S ID=63439>
ئۇخلاۋاتقان ئادەمنىڭ پۇت – قوللىرى چەكلىمىسىز لەيلەپ ۋىكليۇچاتېل ياكى بىرەر ئەسۋابقا ئۇرۇلۇپ كەتسە خەتەرلىك ئەھۋال يۈز بېرىشى مۇمكىن.
</S>
<S ID=63440>
شۇڭا ئالەم بوشلۇقىدا ئۇخلىغاندا چوقۇم پۇت – قوللارنى ئۇخلاش خالتىسىغا تىقىۋېلىشى كېرەك.
</S>
<S ID=63441>
 ئالەم ئۇچقۇچىلىرى يەنە يۈگۈرۈش ۋە بەدەن چېنىقتۇرۇش ماشىنىسى قاتارلىق ئۈسكۈنىلەردىن پايدىلىنىپ بەدەن چېنىقتۇرۇپ تۇرىدۇ.
</S>
<S ID=63442>
ئەلۋەتتە يۈگۈرۈش ماشىنىسى ئالاھىدە ياسالغان بولۇپ، ئالەم ئۇچقۇچىلىرى ئىككى تال رېزىنكە تاسما ئارقىلىق مۈرىسىدىن ماشىنىغا باغلاپ قويغاندىلا ئاندىن يۈگۈرگىلى بولىدۇ.
</S>
<S ID=63443>
ئالەم ئۇچقۇچىلىرىنىڭ مىكرو ئېغىرلىق كۈچى مۇھىتىدا بەدەن ئىقتىدارىنىڭ چېكىنىپ كەتمەسلىكىگە كاپالەتلىك قىلىش ئۈچۈن، بۆلمە ئىچىگە ئالەم ئۇچقۇچىلىرىنىڭ يۈرەك قان تومۇرلىرى ۋە سالامەتلىك ئەھۋالىنى قەرەللىك كۆزىتىپ ۋە تەكشۈرۈپ تۇرىدىغان ئۈسكۈنىلەر سەپلەنگەن بولىدۇ.
</S>
<S ID=63444>
 ئىككى ئالەم ئۇچقۇچىسى ئالەم بوشلۇقىدا تۇرۇۋاتقان مەزگىلدە ئېھتىياجلىق بولىدىغان نۇرغۇن ئۈسكۈنە، ئوكسىگېن ۋە سۇ قاتارلىق ئۇزاق مۇددەت ساقلىنىدىغان بۇيۇملارنىڭ ھەممىسىنى ‹‹ئەرش ئوردىسى- 2›› ئالدىنئالا ئالەم بوشلۇقىغا ئېلىپ چىققان بولىدۇ، ‹‹ئەرش ئوردىسى- 2›› ئېلىپ ماڭالايدىغان بۇيۇملار ھامان چەكلىك بولىدۇ، ئەگەر كەلگۈسىدە بوشلۇق تەجرىبىسى ئىشلەش ۋە ئالەم ئۇچقۇچىلىرىنى ئۇزاق مۇددەت تۇرغۇزۇش كېرەك بولسا، تېخىمۇ كۈچلۈك بولغان ‹‹ئەرش كېمىسى -1›› مال توشۇغۇچى ئالەم كېمىسىگە تايىنىشقا توغرا كېلىدۇ.
</S>
<S ID=63445>
 پىلان بويىچە 2017 – يىلى 4 – ئاينىڭ ئوتتۇرىلىرىدا ‹‹ئۇزۇن سەپەر- 7›› توشۇغۇچى راكېتا ئارقىلىق ‹‹ئەرش كېمىسى- 1›› مال توشۇغۇچى ئالەم كېمىسى قويۇپ بېرىلىپ ‹‹ئەرش ئوردىسى- 2›› بىلەن تۇتاشتۇرۇلىدۇ، ئاندىن ئىتتىرگۈچ تولۇقلاش قاتارلىق مۇناسىۋەتلىك تەجرىبە – سىناقلار ئىشلىنىدۇ.
</S>
<S ID=63446>
ئىتتىرگۈچ تولۇقلاش تېخنىكىسى ‹‹ئەرش ئوردىسى- 2››نىڭ مۇھىم سىناقلىرىنىڭ بىرى بولۇپ، بوشلۇق پونكىتىنى ئۇزاق مۇددەت ئۇچۇرۇشتا چوقۇم ئىگىلەشكە تېگىشلىك مۇھىم تېخنىكىدۇر.
</S>
<S ID=63447>
ئەگەر سىناق مۇۋەپپەقىيەتلىك بولسا ئېلىمىز ئوربىتىدا ئىتتىرگۈچ تولۇقلاشنىڭ يادرولۇق تېخنىكىسىنى رۇسىيەدىن كېيىنلا ئىگىلىگەن ئىككىنچى دۆلەت بولۇپ قالىدۇ، بۇ ئېلىمىزنىڭ بوشلۇق پونكىتى قۇرۇش ۋە نورمال يۈرگۈزۈشتە مۇھىم ئەھمىيەتكە ئىگە.
</S>
<S ID=63448>
 ‹‹ئەرش ئوردىسى 1-›› ئالەم بوشلۇقىدا تۆت يىلدىن ئارتۇق ئايلاندى، شۇنىڭغا ئىشىنىمىزكى، ئىتتىرگۈچ تولۇقلانغاندىن كېيىن ‹‹ئەرش ئوردىسى- 2››نىڭ ئۇچۇش ۋاقتى تېخىمۇ ئۇزاق بولىدۇ.
</S>
<S ID=63449>
ئالەم بوشلۇقىغا چىقىش ۋە كائىنات ھەققىدە ئىزدىنىش ئىنسانىيەتنىڭ مەڭگۈلۈك تەلپۈنۈشى ۋە ئىزدىنىشى بولۇپ، ئېلىمىز بۇ يولدا بوشاشماستىن تىرىشماقتا.
</S>
<S ID=63450>
ياسىن ئىبراھىم تەرجىمىسى
</S>
<S ID=63451>
‏
</S>
</TEXT>
/BODY
/DOC