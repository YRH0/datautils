<DOC>
<DOCID>TIANSHAN.541685</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-16 15:31:09</DATE>
</HEADER>
<BODY>
<HEADLINE>
<S ID=39857>
بىر دېھقان رەسسامنىڭ يۈرەك سۆزى
</S>
</HEADLINE>
<TEXT>
<S ID=39858>
   ئىختىيارىي مۇخبىرىمىز تۇرسۇنجان ھەسەن خەۋىرى، فوتوسى: ئاۋات ناھىيەسىدە غەيرىي ماددىي مەدەنىيەت مىراسلىرى بىرقەدەر كۆپ، مول ۋە رەڭدار.
</S>
<S ID=39859>
ئۇ دولان مەدەنىيىتى مەنبەلىرىنىڭ بىرى.
</S>
<S ID=39860>
دولان دېھقان رەسساملىق سەنئىتى بۇ جايدا ئۆزگىچە ئالاھىدىلىكى بويىچە تەرەققىي قىلغانلىقتىن، ناھىيە «جۇڭگو دولان دېھقانلار رەسساملىرى يۇرتى» دېگەن شەرەپلىك نامغا ئېرىشكەن.
</S>
<S ID=39861>
ھازىر ئاۋات دولان دېھقانلار رەسساملىرى قوشۇنىدا 100 دىن ئارتۇق ئەزا بولۇپ، ئۇلار يىلىغا ئوتتۇرا ھېساب بىلەن 1000 پارچىدىن ئارتۇق ئەسەر ئىجاد قىلىدۇ.
</S>
<S ID=39862>
ئۇلارنىڭ 600 پارچىدىن ئارتۇق ئەسىرى ئىلگىرى-كېيىن بولۇپ، دۆلەت ئىچى-سىرتىدا كۆرگەزمە قىلىنىپ، ياخشى ئۈنۈمگە ئېرىشكەن.
</S>
<S ID=39863>
   ئاۋات ناھىيەلىك پارتكوم تەشۋىقات بۆلۈمى 10-ئاۋغۇست ئايباغ يېزىسىنىڭ كەلپىن كەنتىدە دېھقان رەسساملارغا تەكلىپنامە تارقىتىش مۇراسىمى ئۆتكۈزۈپ، 19 نەپەر دېھقان رەسسامغا تۇنجى قېتىم تەكلىپنامە تارقىتىپ بەردى.
</S>
<S ID=39864>
بۇ ئارقىلىق ئاۋات ناھىيەسىنىڭ دولان دېھقانلار رەسىملىرىنى كەسىپلەشتۈرۈش ۋە تەرەققىي قىلدۇرۇش، «دولان مەدەنىيىتىنىڭ ۋەكىلى»، «ئاۋات ناھىيەسىنىڭ سەنئەت ماركىسى»، «شىنجاڭ دېھقانلار رەسىملىرىنىڭ باشلامچىسى» قىلىپ چىقىش ئۈچۈن پۇختا ئاساس سېلىندى.
</S>
<S ID=39865>
تەكلىپنامە تارقىتىش مۇراسىمى ئاخىرلاشقاندىن كېيىن، ئاۋات ناھىيەلىك دېھقان رەسساملار ئاكادېمىيەسىگە قوبۇل قىلىنغان دېھقان رەسسام ئۆمەرجان مۇھەممەتنىڭ يۈرەك سۆزى ئامما ئارىسىدا كۈچلۈك تەسىر قوزغىدى.
</S>
<S ID=39866>
ئەسسالامۇ ئەلەيكۇم، ھۆرمەتلىك رەھبەرلەر، قەدىرلىك ئاتا- ئانىلار، سۆيۈملۈك دوستلار:
</S>
<S ID=39867>
   كەمىنە ئۆمەر مۇھەممەتتىن ھەممىڭلارغا ئوتلۇق سالام ۋە ئالىي ئېھتىرام.
</S>
<S ID=39868>
بۈگۈن مەن ئاۋات ناھىيەلىك دېھقان رەسساملار ئاكادېمىيەسىنىڭ رەسسام قوبۇل قىلىش مۇراسىمى مۇناسىۋىتى بىلەن ھەر قايسىڭلارغا ئىككى ئېغىز يۈرەك سۆزۈمنى سۆزلەپ ئۆتىمەن.
</S>
<S ID=39869>
ھەممىمىزگە مەلۇم بولغىنىدەك، ئۇيغۇر خەلقى ئەزەلدىن قول ھۈنەرۋەنچىلىك، ئويمىچىلىق، نەققاشلىق، ئەدەبىيات-سەنئەت، رەسساملىق جەھەتلەردە نەچچە مىڭ يىللار ئىلگىرىلا دۇنياغا تۆھپە قوشقان خەلق، جۈملىدىن، بىز ئاۋات دولانلىرىمۇ شۇنداق.
</S>
<S ID=39870>
يېقىنقى يىللاردىن بۇيان، بولۇپمۇ، 2004- يىلىدىن بۇيان، پارتىيە-ھۆكۈمىتىمىزنىڭ غەمخورلۇقى، ئاپتونوم رايونلۇق ئاممىۋى سەنئەت سارىيى ۋە ۋىلايەتلىك مەدەنىيەتكە مۇناسىۋەتلىك رەھبەرلەرنىڭ قوللىشى بىلەن ئاۋات ناھىيەسىدە دېھقان رەسساملار قوشۇنى كۈندىن-كۈنگە جانلىنىپ زورايدى ۋە تەرەققىي قىلدى.
</S>
<S ID=39871>
نۇرغۇن رەسساملىرىمىز ئەسەرلىرى چەت ئەللەردە، ئىچكىرى ئۆلكىلەردە كۆرگەزمە قىلىنىپ، مەملىكەت ئىچى-سىرتىدا ئىجابىي باھالارغا ئېرىشتى.
</S>
<S ID=39872>
ھەتتا، 2011-يىلى 18–قۇرۇلتايغا ئاتاپ سىزىلغان «شىنجاڭدىكى ئۆزگىرىشلەر» باش تېما قىلىنغان ئاۋات دېھقانلار رەسىمى شۇنچە كۆپ رەسىملەر ئىچىدە يولداش جاڭ چۈنشيەن شۇجىنىڭ ئالاھىدە ماختىشىغا ۋە قوللىشىغا ئېرىشتى.
</S>
<S ID=39873>
كېيىنكى كۈنلەردە ئاۋات دېھقان رەسساملىرىنىڭ ئەسەبىيلىككە قارشى تۇرۇش توغرىسىدىكى رەسىملىرىمۇ ئالاھىدە مۇكاپاتلارغا ئېرىشتى، سۆزلىسەك گەپ ئۇزۇن.
</S>
<S ID=39874>
يۇقىرىقى نەتىجىلەردىن پەخىرلەنمەي تۇرالمايمىز.
</S>
<S ID=39875>
ئەلۋەتتە، بۇ نەتىجىلەرنىڭ ھەممىسى پارتىيە-ھۆكۈمەتنىڭ قوللىشىدىن بولدى.
</S>
<S ID=39876>
ئۆزۈمنى مىسالغا ئېلىپ ئۆتسەممۇ، مەن 2004-يىلى ناھىيەمىزنىڭ بەشئېرىق بازىرىدا ئۆتكۈزۈلگەن دېھقان رەسساملارنى تەربىيەلەش كۇرسىغا قاتنىشىپ ۋە ئۆزۈمدە بولغان رەسىم ئىشتىياقىغا بىرلەشتۈرۈپ، نۇرغۇنلىغان ئەسەرلەرنى سىزىپ چىقتىم، بەزى ئەسەرلىرىم ئامېرىكىدا كۆرگەزمە قىلىندى، بەزى ئەسەرلىرىم دۆلىتىمىزنىڭ شېنجېن، جېجياڭ قاتارلىق ئۆلكە-شەھەرلىرىدە كۆرگەزمە قىلىندى.
</S>
<S ID=39877>
 2014-يىلى ئاۋاتتا ئۆتكۈزۈلگەن دېھقان رەسساملار بايرىمىدا مېنىڭ بىر پارچە رەسىمىم ئاپتونوم رايون بويىچە ئىككىنچى دەرىجىلىك مۇكاپاتقا ئېرىشتى.
</S>
<S ID=39878>
مەن بۇنىڭدىن ئىنتايىن خۇشال بولدۇم. ئۇنىڭدىن سىرت، ناھىيەمىزنىڭ بىز دېھقان رەسساملارغا قىلىپ بەرگەن نۇرغۇن ياخشى ئىشلىرى بار.
</S>
<S ID=39879>
مەسىلەن: بىزنىڭ رەسىم سىزىش ماتېرىياللىرىمىز ھەقسىز، تەشكىللىك پائالىيەت ئۇيۇشتۇرغاندا ياكى رەسىم سىزغان كۈنلەردە ئۈچ ۋاق تامىقىمىز ھەقسىز، يېتىپ قوپىدىغانغا ياتىقىمىز ھەقسىز، تېخى ھەر ئايدا ئالدىمىزغا 500 يۈەندىن 1000 يۈەنگىچە تۇرمۇش تەمىناتى بېرىدۇ، ئادەتتىكى چاغلاردا نورمال ئۆز ئىشىمىزنى قىلىۋېرىمىز.
</S>
<S ID=39880>
شۇڭا پارتىيە-ھۆكۈمەتكە بولغان مىننەتدارلىقىمنى «رەھمەت» دېگەن بۇ ئاددىي سۆز بىلەن ئىپادىلەپ بولالمايمەن، شۇنىڭ ئۈچۈن، بۇنىڭدىن كېيىنكى ھاياتىمدا پارتىيە-ھۆكۈمەتنىڭ قانۇن-تۈزۈملىرىگە ئاڭلىق بويسۇنۇپ، بۇ گۈزەل دەۋر ۋە ياخشى پۇرسەتنى ئالاھىدە قەدىرلەپ، تىرىشىپ ئۆگىنىپ، تېخىمۇ ياخشى ئەسەرلەرنى ئىجاد قىلىپ، پارتىيەگە مىننەتدارلىقىمنى بىلدۈرىمەن، ئولتۇرغان يولداشلارنىڭمۇ شۇنداق قىلىشىنى چىن قەلبىمدىن ئۈمىد قىلىمەن.
</S>
</TEXT>
/BODY
/DOC