<DOC>
<DOCID>TIANSHAN.538580</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-03 17:00:18</DATE>
</HEADER>
<BODY>
<HEADLINE>
<S ID=36466>
ئىلى ئوبلاستى نامراتلارنى دەل جايىدا يۆلەش قاتارلىق خىزمەتلەرنى پۇختا ئىلگىرى سۈردى
</S>
</HEADLINE>
<TEXT>
<S ID=36467>
   ئىلى ئوبلاستى بۇ يىل ئەمىن تاپقۇزۇپ خەلقنى بېيىتىش ئۆيى قۇرۇلۇشىنى نامراتلىقتىن قۇتۇلدۇرۇش ئۆتكىلىگە ھۇجۇم قىلىش خىزمىتىگە زىچ بىرلەشتۈرۈپ، نامرات ئاھالىلەرنىڭ ئولتۇراق ئۆي مەسىلىسىنى ھەل قىلىش بىلەن بىللە، كەسىپلەر ئارقىلىق نامراتلىقتىن قۇتۇلدۇرۇش، نامراتلارنى دەل جايىدا يۆلەش قاتارلىق خىزمەتلەرنى پۇختا ئىلگىرى سۈردى.
</S>
<S ID=36468>
   چاپچال ناھىيەسى ــ ئىلى ئوبلاستىغا بىۋاسىتە قاراشلىق بولۇپ، بۇ يىل تۇنجى تۈركۈمدە نامراتلىق قالپىقىنى ئېلىپ تاشلايدىغان دۆلەت دەرىجىلىك نامرات ناھىيەلەرنىڭ بىرى.
</S>
<S ID=36469>
2-ئاۋغۇست نۇراخۇنبولاق يېزىسىنىڭ قاينۇق كەنتىدىكى نامرات ئائىلە خې مىڭيىڭ بىلەن قىزى ئاخىرى يورۇق، پاكىز، رەتلىك يېڭى ئۆيگە كۆچۈپ كىردى.
</S>
<S ID=36470>
يېڭى ئۆي ئانچە چوڭ بولمىسىمۇ، لېكىن ئۇ بۇ ئۆينى ناھايىتى ياقتۇرۇپ قالدى.
</S>
<S ID=36471>
خې مىڭيىڭ مۇخبىرغا مۇنداق دېدى: ئەينى ۋاقىتتا كۆلىمى 40 كىۋادرات مېتىردىن 60 كىۋادرات مېتىرغىچە بولغان 8 يۈرۈش ئۆي بار ئىدى، ئۆي شەكلىمۇ ئوخشاش بولمىغان ئەمىن ئۆيلەرنى تاللىشىمىزغا سۇنۇلدى.
</S>
<S ID=36472>
مەن ئەھۋالىمغا ئاساسەن 48 كىۋادرات مېتىرلىق كىچىك ئۆينى تاللىدىم، بۇ ئۆيدە ئىككى ئادەم ئولتۇرۇشقا بولىدۇ.
</S>
<S ID=36473>
ئۆي سېلىشقا ئىشلىتىلگەن 45 مىڭ يۈەن يۈەن ئىچىدە دۆلەتنىڭ تولۇقلىمىسى، شىنجاڭغا ياردەم بېرىش مەبلىغى، يەنە ناھىيە مالىيەسىنىڭ قوللىشى بولغاچقا، ھېسابلاپ باقسام، ئۆزۈم بىر پۇڭمۇ خەجلىمەپتىمەن.
</S>
<S ID=36474>
بۇنىڭ بىلەنلا چەكلىنىپ قالماي، خې مىڭيىڭ يەنە كەنت پارتىيە ياچېيكىسىنىڭ كېپىل بولۇشى بىلەن يېزا ئامانەت-قەرز كوپىراتىپىغا ئىلتىماس قىلىپ، 20 مىڭ يۈەن ياردەم ئۆسۈملۈك قەرز پۇل ئېلىپ، بۇ پۇلغا 2 كال ۋە 20 قوي سېتىۋالغان بولۇپ، ئۇ بۇ ئارقىلىق نامراتلىقتىن قۇتۇلۇشقا بولغان ئىرادىسىنى بىلدۈردى.
</S>
<S ID=36475>
   كەنت پارتىيە ياچېيكىسىنىڭ شۇجىسى تۇرسۇنمەمەت ئابدۇرېھىم مۇنداق دېدى: نامرات ئائىلىلەرنىڭ نامراتلىقتىن ئۈزۈل-كېسىل قۇتۇلۇشىغا ياردەم بېرىش ئۈچۈن، ناھىيە نامرات ئائىلىلەردە ئەمگەك كۈچى بولسا ئىشقا ئورۇنلاشتۇردى.
</S>
<S ID=36476>
ئەمگەك كۈچى بولمىسا، كەنت نامرات ئائىلىلەرگە كوللېكتىپنىڭ زاپاس يېرىنى ئاجرىتىپ بېرىپ، ھويلا-ئارام ئىگىلىكىنى راۋاجلاندۇرۇشىغا شارائىت ھازىرلاپ بەردى.
</S>
<S ID=36477>
يەنە بىر تەرەپتىن، ناھىيەدىكى كارخانىلار بىلەن ئالاقىلىشىپ، ئەمگەك كۈچلىرىنى سىرتقا چىقاردۇق.
</S>
<S ID=36478>
بۇ يىل 106 ئائىلىلىكنىڭ ھەممىسى يېڭى ئۆيلەرگە كۆچۈپ كىردى.
</S>
<S ID=36479>
بىز بىر كارخانا بىلەن ئالاقىلىشىپ، كەنتىمىزدىكى 100 دىن كۆپرەك ئاھالىنى بۇ كارخانىدا ئىشقا ئورۇنلاشتۇردۇق.
</S>
</TEXT>
/BODY
/DOC