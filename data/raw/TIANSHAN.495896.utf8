<DOC>
<DOCID>TIANSHAN.495896</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-02-04 16:06:58</DATE>
</HEADER>
<BODY>
<HEADLINE>
<S ID=9434>
بۇ يىل تۇرمۇشىمىزغا تەسىر كۆرسىتىدىغان ئون چوڭ ئىقتىسادىي تەدبىر
</S>
</HEADLINE>
<TEXT>
<S ID=9435>
    لى جىنلېي
</S>
<S ID=9436>
   مەركەزنىڭ ئىقتىساد خىزمىتى يىغىنى بۇلتۇر 18 – دېكابىردىن 21 – دېكابىرغىچە بېيجىڭدا ئېچىلدى.
</S>
<S ID=9437>
يىغىندا 2016 – يىللىق ئىقتىسادىي خىزمەتلەر ئومۇميۈزلۈك ئورۇنلاشتۇرۇلدى. يىغىن روھىدىن قارىغاندا، بۇ يىل مۇنداق ئون تەدبىر پۇقرالارنىڭ خىزمىتى ۋە ئىقتىسادىي تۇرمۇشىغا بىۋاسىتە تەسىر كۆرسىتىدىكەن.
</S>
<S ID=9438>
    بىرىنچى، تاۋار ئۆي باھاسى مۇۋاپىق تۆۋەنلىتىلىدۇ
</S>
<S ID=9439>
    يىغىندا ئۆي – زېمىن كارخانىلىرىنىڭ سېتىش ئىستراتېگىيەسىنى بازار قانۇنىيىتىگە ئاساسەن تەڭشەپ، تاۋار ئۆيلەرنىڭ باھاسىنى مۇۋاپىق تۆۋەنلىتىشىگە ئىلھام بېرىش ئوتتۇرىغا قويۇلدى.
</S>
<S ID=9440>
دۆلەت ئىستاتىستىكا ئىدارىسى بۇلتۇر 18 – دېكابىر ئېلان قىلغان سانلىق مەلۇماتقا قارىغاندا، بۇلتۇر 11 – ئايدا مەملىكىتىمىزدىكى 70 چوڭ، ئوتتۇرا شەھەر ئىچىدە 33 شەھەردە يېڭىدىن سېلىنغان تاۋار ئۆينىڭ، 40 شەھەردە نىمكەش ئۆينىڭ سېلىشتۇرما باھاسى ئۆسكەن.
</S>
<S ID=9441>
    ئىككىنچى، ۋاقتى ئۆتكەن چەكلەش خاراكتېرلىك تەدبىرلەر بىكار قىلىنىدۇ
</S>
<S ID=9442>
    يىغىندا ئۆي – زېمىن بازىرىدىكى ئىسكىلات قالدۇقىنى ئازايتىش، ۋاقتى ئۆتكەن چەكلەش خاراكتېرلىك تەدبىرلەرنى بىكار قىلىش ئوتتۇرىغا قويۇلدى.
</S>
<S ID=9443>
    ئۈچىنچى، ئاممىۋى ئىجارىلىك ئۆيلەردىن بەھرىمەن بولىدىغانلارنىڭ دائىرىسى كېڭەيتىلىدۇ
</S>
<S ID=9444>
    يىغىندا تۇرالغۇ ئۆي تۈزۈمى ئىسلاھاتىنى چوڭقۇرلاشتۇرۇش نىشانىنى ئايدىڭلاشتۇرۇپ، يېڭى شەھەر ئاھالىلىرىنىڭ تۇرالغۇ ئېھتىياجىنى قاندۇرۇشنى ئاساسلىق مەۋقە، سېتىۋېلىش بىلەن ئىجارە ئېلىش بىرلەشتۈرۈلگەن تۇرالغۇ ئۆي تۈزۈمىنى ئورنىتىشنى ئاساسىي يۆنىلىش قىلىپ، ئاممىۋى ئىجارىلىك ئۆي بىلەن تەمىنلەش دائىرىسىنى سىرتنىڭ نوپۇسىدىكىلەرگىچە كېڭەيتىش ئوتتۇرىغا قويۇلدى.
</S>
<S ID=9445>
    تۆتىنچى، يېزا نوپۇسىدىكىلەرنىڭ نوپۇسىنى ئىشقا ئورۇنلاشقان رايونغا ئورنىتىشقا رۇخسەت قىلىنىدۇ
</S>
<S ID=9446>
    يىغىندا نوپۇس تۈزۈمى ئىسلاھاتى لايىھەسىنى ئەمەلىيلەشتۈرۈپ، يېزا ئىگىلىكىدىن يۆتكەلگەنلەر قاتارلىق سىرتنىڭ نوپۇسىدىكى كىشىلەرنىڭ نوپۇسىنى ئىشقا ئورۇنلاشقان رايونغا ئورنىتىشقا رۇخسەت قىلىپ، ئۇلارنىڭ ئىشقا ئورۇنلاشقان رايونىدا ئۆي سېتىۋېلىش ياكى ئۆي ئىجارە ئېلىش ئارزۇسى ۋە ئېھتىياجىنى قاندۇرۇش ئايدىڭلاشتۇرۇلدى.
</S>
<S ID=9447>
    دۆلەت تەرەققىيات – ئىسلاھات كومىتېتىنىڭ مۇدىرى شۈ شاۋشىنىڭ بۇلتۇر 11 – ئايدا تونۇشتۇرۇشىچە، مەملىكەت بويىچە 25 ئۆلكە، ئاپتونوم رايون ۋە بىۋاسىتە قاراشلىق شەھەر نوپۇس تۈزۈمى ئىسلاھاتى لايىھەسىنى تۈزۈپ بولغان.
</S>
<S ID=9448>
    بەشىنچى، بەش خىل سۇغۇرتا بىلەن بىر فوندنى بىرلەشتۈرۈش ۋە ئىخچاملاش مۇزاكىرە قىلىنىدۇ
</S>
<S ID=9449>
    يىغىندا ئىجتىمائىي سۇغۇرتا ھەققىنى ئازايتىش، بەش خىل سۇغۇرتا بىلەن بىر فوندنى ئاددىيلاشتۇرۇش ۋە ئىخچاملاشنى مۇزاكىرە قىلىش ئوتتۇرىغا قويۇلدى.
</S>
<S ID=9450>
    2015 – يىلى گوۋۇيۈەن ئىشسىزلىق سۇغۇرتىسى ھەققىنى %3تىن %2كە تۆۋەنلىتىش، ئىشتا يارىلىنىش سۇغۇرتىسى ھەققىنى تاپشۇرۇش نىسبىتىنى%1تىن %0.75كە تۆۋەنلىتىش، تۇغۇت سۇغۇرتىسى ھەققىنى تاپشۇرۇش نىسبىتىنى %1تىن ئاشۇرماسلىقنى %0.5تىن ئاشۇرماسلىققا تۆۋەنلىتىشنى ئايدىڭلاشتۇردى.
</S>
<S ID=9451>
    ئالتىنچى، ياشانغاندا كۈتۈنۈش سۇغۇرتىسى تۈزۈمى ئىسلاھاتى تېزلىتىلىدۇ
</S>
<S ID=9452>
    يىغىندا ياشانغاندا كۈتۈنۈش سۇغۇرتىسى تۈزۈمى ئىسلاھاتىنى تېزلىتىش، شەخسلەر ئىسچوتىنى مۇكەممەللەشتۈرۈش، ئىنچىكە ھېسابلاپ تەڭپۇڭلاشتۇرۇشتا چىڭ تۇرۇش، غەملەش قاتلىمىنى ئۆستۈرۈش ئوتتۇرىغا قويۇلدى.
</S>
<S ID=9453>
    2015 – يىلى ياشانغاندا كۈتۈنۈش سۇغۇرتىسى تۈزۈمى ئىسلاھاتىدا زور ئىلگىرىلەش بولدى، ‹‹گوۋۇيۈەننىڭ ئورگان، كەسپىي ئورۇنلاردىكى خادىملارنىڭ ياشانغاندا كۈتۈنۈش سۇغۇرتىسى تۈزۈمىنى ئىسلاھ قىلىش توغرىسىدىكى قارار››ىغا ئاساسەن، ئورگان ۋە كەسپىي ئورۇنلاردىكى 40 مىليونغا يېقىن خادىم ياشانغاندا كۈتۈنۈش سۇغۇرتىسىنى تاپشۇرۇشنى باشلىدى.
</S>
<S ID=9454>
    غەملەش قاتلىمى مەسىلىسىدە، ئادەم كۈچى بايلىقى ۋە ئىجتىمائىي كاپالەت مىنىستىرلىقىنىڭ باياناتچىسى لى جۇڭ 2015 – يىلى 20 – نويابىر قىسمەن رايونلارنىڭ ياشانغاندا كۈتۈنۈش پۇلىنى تارقىتىش مەسىلىسىگە قارىتا ئىپادە بىلدۈرۈپ، غەملەش قاتلىمىنى ئۆستۈرۈش، ياشانغاندا كۈتۈنۈش پۇلىنى مەملىكەت بويىچە بىر تۇتاش غەملەش، ئىجتىمائىي سۇغۇرتا چوڭ سان قائىدىسىگە ئاساسەن، ئارتۇق – كەمنى مەملىكەت بويىچە تەڭشەپ، خەۋپ – خەتەرنى ئازايتىپ، فوندنىڭ ھەممىگە نەپ بېرىش ئىقتىدارىنى ئاشۇرۇشنى ئوتتۇرىغا قويغان.
</S>
<S ID=9455>
    يەتتىنچى، كېسەل كۆرسىتىش قىيىن، داۋالىنىش قىممەت بولۇش مەسىلىسى ھەل قىلىنىدۇ
</S>
<S ID=9456>
    يىغىندا تېببىي دورا – سەھىيە تۈزۈلمىسى ئىسلاھاتىنى تېزلىتىپ، ئاساسقا كاپالەتلىك قىلىش، ئاساسىي قاتلامنى كۈچەيتىش ئاساسىدا يېڭى تۈزۈلمە مېخانىزمىنى تۇرغۇزۇپ، ئاممىنىڭ كېسەل كۆرسىتىشى قىيىن، داۋالىنىشى قىممەت بولۇش مەسىلىسىنى ھەل قىلىش ئوتتۇرىغا قويۇلدى.
</S>
<S ID=9457>
    سەككىزىنچى، دېھقانلار كىرىمىنىڭ مۇقىم ئېشىشىغا كاپالەتلىك قىلىنىدۇ
</S>
<S ID=9458>
    يىغىندا يېزا ئىگىلىكىنى داۋاملىق چىڭ تۇتۇپ، يېزا ئىگىلىك مەھسۇلاتلىرى بىلەن ئۈنۈملۈك تەمىنلەشكە، ئاشلىق بىخەتەرلىكىگە، دېھقانلار كىرىمىنىڭ مۇقىم ئېشىشىغا كاپالەتلىك قىلىش، يېزا ئىگىلىكىنى زامانىۋىلاشتۇرۇش ئۇل قۇرۇلۇشىنى كۈچەيتىپ، ئاشلىق تېرىيدىغان يەر ۋە تېخنىكا ئىستراتېگىيەسىنى ئەمەلىيلەشتۈرۈپ، مەبلەغ ۋە سىياسەتنى نۇقتىلىق ھالدا يېزا ئىگىلىك ئۇنىۋېرسال ئىشلەپچىقىرىش ئىقتىدارىنى ئاشۇرۇش ۋە يېزا ئىگىلىك مەھسۇلاتلىرىنىڭ سۈپىتى، ئۈنۈمىنى ئۆستۈرۈشكە ئىشلىتىش ئوتتۇرىغا قويۇلدى.
</S>
<S ID=9459>
    توققۇزىنچى، كارخانىلارنىڭ تەننەرخىنى تۆۋەنلىتىشىگە ياردەم بېرىلىدۇ
</S>
<S ID=9460>
    يىغىندا بىرىكمە كۈچ شەكىللەندۈرۈپ، ئەمەلىي ئىقتىساد كارخانىلىرىنىڭ تەننەرخىنى تۆۋەنلىتىش ھەرىكىتىنى قانات يايدۇرۇش ئوتتۇرىغا قويۇلدى.
</S>
<S ID=9461>
    كونكرېت تەدبىرلەر تۆۋەندىكىلەرنى ئۆز ئىچىگە ئالىدۇ: كارخانىلارنىڭ باج يۈكىنى يېنىكلىتىش، مۇناسىۋەتلىك باج ۋە ھەقلەرنى ئېنىقلاپ چىقىش، نامۇۋاپىق ھەق ئېلىش تۈرلىرىنى بىكار قىلىش، ئادىل باج مۇھىتى بەرپا قىلىش، ياسىمىچىلىق كەسپىنىڭ قوشۇلما قىممەت بېجى نىسبىتىنى تۆۋەنلىتىشنى تەتقىق قىلىش؛ ئىجتىمائىي سۇغۇرتا ھەققىنى تۆۋەنلىتىپ بەش خىل سۇغۇرتا بىلەن بىر فوندنى ئىخچاملاش ۋە بىرلەشتۈرۈشنى تەتقىق قىلىش؛ كارخانىلارنىڭ مالىيە تەننەرخىنى ئازايتىش، پۇل مۇئامىلە تارماقلىرى ئۆسۈم نورماللاشقان پۇل مۇئامىلە مۇھىتى ھازىرلاپ، ئەمەلىي ئىقتىسادقا پايدا يەتكۈزۈش؛ توك باھاسىنى تۆۋەنلىتىپ، توك باھاسىنىڭ بازارلىشىشىنى ئىلگىرى سۈرۈش، كۆمۈر بىلەن توكنىڭ باھاسىنى بىر – بىرىگە چېتىش مېخانىزمىنى مۇكەممەللەشتۈرۈش؛ ئەشيا ئوبوروت تەننەرخىنى تۆۋەنلىتىپ، ئوبوروت تۈزۈلمىسى ئىسلاھاتىنى ئىلگىرى سۈرۈش.
</S>
<S ID=9462>
    ئونىنچى، پايچىلارنىڭ قانۇنلۇق ھوقۇق – مەنپەئىتى تېخىمۇ كاپالەتكە ئىگە قىلىنىدۇ
</S>
<S ID=9463>
    يىغىندا پۇل مۇئامىلە تۈزۈلمىسى ئىسلاھاتىنى تېزلىتىپ، مەبلەغ يۈرۈشتۈرۈش ئىقتىدارى مۇكەممەل، ئاساسىي تۈزۈمى پۇختا، بازار نازارەتچىلىكى ئۈنۈملۈك، مەبلەغ سالغۇچىلارنىڭ قانۇنلۇق ھوقۇق – مەنپەئىتى تولۇق قوغدىلىدىغان پاي بازىرىنى ئىمكانقەدەر شەكىللەندۈرۈش، پۇل مۇئامىلە نازارەتچىلىك تۈزۈلمىسى ئىسلاھاتى لايىھەسىنى چىڭ تۇتۇپ تەتقىق قىلىش ئوتتۇرىغا قويۇلدى.
</S>
<S ID=9464>
    نىجات قۇربان تەرجىمىسى
</S>
<S ID=9465>
‏    
</S>
</TEXT>
/BODY
/DOC