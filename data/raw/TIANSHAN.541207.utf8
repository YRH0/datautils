<DOC>
<DOCID>TIANSHAN.541207</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-08-15 11:57:39</DATE>
</HEADER>
<BODY>
<HEADLINE>
<S ID=39540>
يوپۇغا ناھىيەسىنىڭ ئېكسپورت سودا قىممىتى %33.2 ئاشتى
</S>
</HEADLINE>
<TEXT>
<S ID=39541>
   ئىختىيارىي مۇخبىرىمىزئىمىنجان تۇرسۇن خەۋىرى: يوپۇغا ناھىيەسى ئېكسپورت سودا ساھەسىدىكى كارخانىلارنى تۈرلۈك شەكىللەر ئارقىلىق قوللاش ۋە چەت ئەل سودىگەرلىرى بىلەن بولغان ئالاقە-ھەمكارلىقنى كۈچەيتىپ، بازار ئېچىشىنى ئىلگىرى سۈرۈش قاتارلىق ئۇسۇللارنى قوللىنىپ، ناھىيەنىڭ ئالدىنقى يېرىم يىللىق سانائەت، يېزا ئىگىلىك مەھسۇلاتلىرى ئېكسپورت سودا قىممىتىنى بۇلتۇرنىڭ ئوخشاش مەزگىلىدىكىدىن %33.2 ئاشۇردى.
</S>
<S ID=39542>
   يوپۇغا ناھىيەسى بۇ يىل مارتنىڭ باشلىرىدا قۇرۇلۇش ئومۇمىي مەبلىغى 3 مىليون يۈەندىن ئاشىدىغان شەندۇڭ «خەيجىن» ئېلېكتىرون  پەن-تېخنىكا چەكلىك شىركىتىنىڭ يوپۇغا خەلقئارا ئەشيا ئوبوروتى باغچە رايونى بەرپا قىلىش قۇرۇلۇشى تۈرىگە سودىگەر چاقىرىش خىزمىتىنى ئوڭۇشلۇق پۈتكۈزگەن بولۇپ، دەسلەپكى قەدەمدە يۆتكەش- توشۇش، سېتىپ چىقىرىش، ئامباردا ساقلاش قاتارلىق كەسىپ تۈرلىرىنى ئۆز ئىچىگە ئالغان تۇنجى قارارلىق قۇرۇلۇشنى ئىيۇلنىڭ ئاخىرىدا تاماملاشنى ئەمەلگە ئاشۇردى، شۇنىڭ بىلەن بىرگە، ئىلگىرى ماكانلاشقان شىنجاڭ «يىخۇا» ئوراپ- قاچىلاش قەغەزچىلىك چەكلىك شىركىتى، يوپۇغا ناھىيەلىك يېزا ئىگىلىك مەھسۇلاتلىرى ئىمپورت-ئېكسپورت چەكلىك شىركىتى قاتارلىق خەلقئارا سودا ساھەسىگە يۈرۈش قىلغان كارخانىلارنىڭ سودىسىغا ئىلھام بېرىش ۋە بۇ ساھەدىكى كارخانىلارنى يېتىشتۈرۈشنى چىڭ تۇتتى.
</S>
<S ID=39543>
بۇ ناھىيە مەركەز ۋە شىنجاڭ ئۇيغۇر ئاپتونوم رايونىنىڭ ئېكسپورت ساھەسىدىكى كارخانىلارنى قوللاش، ياردەم بېرىش سىياسىتىنى يېتەكچى قىلغان ھالدا، بىرقاتار ئەۋزەل سىياسەت-تەدبىرلىرىنى يولغا قويۇپ، كارخانىلارنىڭ دادىللىق بىلەن خەلقئارا بازارغا كىرىش قەدىمىنى تېزلەتتى.
</S>
<S ID=39544>
كارخانىلارنىڭ توختام، ۋەدىگە ئەمەل قىلىش، مەھسۇلات سۈپىتى ۋە ئورالما قاپ نۇسخىسىنى خەلقئارا ئۆلچەمگە يەتكۈزۈش، تۈرلۈك مەھسۇلاتلاردا يوپۇغا ئوبرازىنى نامايان قىلىش تەلىپىنى چىڭىتىپ ۋە تەكشۈرۈش-نازارەت قىلىشنى كۈچەيتىپ، سۈپەت، ئۈنۈم، ئوبراز قۇرۇلۇشىغا ئالاھىدە ئەھمىيەت بەردى.
</S>
<S ID=39545>
نەتىجىدە، بۇ ناھىيەنىڭ ئېكسپورت ساھەسىدىكى كارخانىلىرى ئالدىنقى يېرىم يىل ئىچىدە قىرغىزىستان، تاجىكىستان قاتارلىق چەت ئەل سودىگەرلىرىگە 5000 توننا «تېرىم» ماركىلىق زىرە، 51.36 توننا «ئانار گۈلى» ماركىلىق تۇرمۇش قەغىزى ئېكسپورت قىلىشنى ئىشقا ئاشۇرۇپ، 216 مىڭ ئامېرىكا دوللىرى ئېكسپورت قىممىتى ياراتتى.
</S>
</TEXT>
/BODY
/DOC