<DOC>
<DOCID>TIANSHAN.494868</DOCID>
<HEADER>
<CLASS>شىنجاڭ</CLASS>
<DATE>2016-02-01 16:52:14</DATE>
</HEADER>
<BODY>
<HEADLINE>
<S ID=8177>
لېكسىيە سۆزلەش خىزمىتىنى سەمىمىي ۋە سەۋرچانلىق بىلەن ياخشى ئىشلەش كېرەك
</S>
</HEADLINE>
<TEXT>
<S ID=8178>
    غۇلجا شەھىرى ئىلى دەرياسى يولى كوچا باشقارمىسى ئەدلىيە پونكىتىنىڭ باشلىقى مېھرىنىسا توختى
</S>
<S ID=8179>
   كۆپچىلىك، ياخشىمۇ سىلەر!
</S>
<S ID=8180>
مەن مېھرىنىسا توختى، ئىلى دەرياسى يولى كوچا باشقارمىسى ئەدلىيە پونكىتىنىڭ باشلىقى، يەرلىك تەشۋىقاتچى.
</S>
<S ID=8181>
‹‹ئەسەبىيلىكنى تۈگىتىش››، مىللەتلەر ئىتتىپاقلىقى توغرىسىدىكى تەشۋىقات، لېكسىيە سۆزلەش خىزمىتىگە قاتناشقاندىن بۇيان ئىلى ئوبلاستىدىكى سەككىز ناھىيە، ئىككى شەھەردىن سىرت، ئىلگىرى – كېيىن بولۇپ ئاپتونوم رايونلۇق 5 – تۈرمە، ئۈرۈمچى شەھىرى، چۆچەك شەھىرى، بورتالا شەھىرى قاتارلىق جايلارغا تەكلىپ بىلەن بېرىپ لېكسىيە سۆزلىدىم، شىنجاڭنىڭ ھەر قايسى جايلىرىغا قەدىمىم يەتتى.
</S>
<S ID=8182>
بۇ يىل كىرگەندىن بۇيان 210 مەيدان/ قېتىم لېكسىيە سۆزلىدىم، تەربىيەگە ئىگە بولغانلار 4650 نەچچە ئادەم/ قېتىمغا يەتتى.
</S>
<S ID=8183>
    2014 – يىلى 4 – ئايدا ئاپتونوم رايونلۇق تۇنجى نۆۋەتلىك ئاساسىي قاتلام تەشۋىقاتچىلىرى مۇسابىقىسىگە قاتنىشىشقا مۇيەسسەر بولدۇم ھەم ئۇيغۇر تىلى گۇرۇپپىسى بويىچە 1 – دەرىجىلىك مۇكاپاتقا ئېرىشتىم.
</S>
<S ID=8184>
ھازىر كۆپچىلىك مېنى چولپان دېيىشىدۇ، ئەمەلىيەتتە بۇ مەن قىلىشقا تېگىشلىك ئىش، يۇرتىمىزنىڭ تىنچلىقى، مىللەتلەر ئىتتىپاقلىقى، جەمئىيەتنىڭ مۇقىملىقىنى قوغداشقا بىر كىشىلىك ھەسسە قوشۇش مېنىڭ مەجبۇرىيىتىم ھەم مەسئۇلىيىتىم.
</S>
<S ID=8185>
    مېنىڭچە تەشۋىقات، لېكسىيە سۆزلەش خىزمىتىنى ياخشى ئىشلەشتە بىرى، سەمىمىي بولۇش، يەنە بىرى، سەۋرچان بولۇش كېرەك.
</S>
<S ID=8186>
ئاساسىي قاتلامدا لېكسىيە سۆزلەۋاتقىنىمغا 18 يىل بولدى، بۇ جەرياندا 94 نۇقتىلىق كىشىگە ياردەم بەردىم.
</S>
<S ID=8187>
ھازىرمۇ ئېنىق ئېسىمدە تۇرۇپتۇ، قارادۆڭ يېزىسىدا خىزمەت قىلىۋاتقىنىمدا، قورسىقىمدىكى بالام ئالتە ئايلىق بولغانىدى، مەن ئالتە كىلومېتىر يولنى بېسىپ، گۈلشەنباغ كەنتىدىكى يېڭى قويۇپ بېرىلگەن بىر نۇقتىلىق كىشىنىڭ ئائىلىسىگە باردىم، ئەمما ئۇنىڭ ئىشىكىنى قايتا – قايتا چەكسەممۇ ئېچىپ بەرمىدى.
</S>
<S ID=8188>
مەن ئۇنىڭ ئۆزىنى مەندىن قاچۇرۇۋاتقانلىقىنى بىلەتتىم.
</S>
<S ID=8189>
شۇنداق بولسىمۇ قايتا – قايتا كەلدىم، ئۇ ئوخشاشلا ماڭا ئىشىكنى ئېچىپ بەرمىدى.
</S>
<S ID=8190>
بىر كۈنى مەن: ‹‹مەن كۈندە ئۆيىڭىزگە كېلىۋاتىمەن، سىز ئەجەبا مېنىڭ نېمە ئۈچۈن كېلىۋاتقانلىقىمنى بىلمەمسىز؟...››، دەپ توۋلىدىم.
</S>
<S ID=8191>
ئون نەچچە كۈن ئۇدا ئۇنى ئىزدەپ كەلگەندىن كېيىن ئۇ ئاخىر ئىشىكنى ئاچقان بولسىمۇ، نەسىھىتىمنى ئاڭلىماي سۆزۈمنى بۆلۈۋەتتى.
</S>
<S ID=8192>
مەن زېرىكمەي – تېرىكمەي ئۇنىڭغا قايتا – قايتا نەسىھەت قىلدىم.
</S>
<S ID=8193>
كېيىن ئۇ تىنچ تۇرۇپ سۆزۈمنى ئاڭلايدىغان بولدى، يەنە تېخى كۆز يېشى قىلىپ ماڭا ئۆتكۈزگەن خاتالىقلىرىنى سۆزلەپ بەردى.
</S>
<S ID=8194>
ئۇ ئاخىر ماڭا ‹‹قەلب دەرۋازىسى››نى ئاچتى.
</S>
<S ID=8195>
بۇ جەرياندا ئۇنىڭ ئىدىيەسىنى ئۆزگەرتىمەن، ئۇنى توغرا يولغا باشلايمەن، دېگەن بىر سادا قۇلاق تۈۋىمدىن كەتمەي، تارتقان جاپالىرىممۇ بىلىنمىدى.
</S>
<S ID=8196>
شۇنداق قىلىپ، سۆزلىگەن لېكسىيەلىرىم كۆپەيگەنسېرى، ئامما ئارىسىدىكى تەسىرىممۇ بارغانسېرى كۈچەيدى.
</S>
<S ID=8197>
    غۇلجا ناھىيەسىدە سۆزلىگەن بىر مەيدان ‹‹نىكاھ قانۇنى›› توغرىسىدىكى لېكسىيە مەندە چوڭقۇر تەسىر قالدۇردى، لېكسىيە تۈگىگەندىن كېيىن، نان سېتىپ تىرىكچىلىك قىلىدىغان بىر ئايال يېنىمغا كېلىپ قولۇمنى چىڭ سىقىپ تۇرۇپ: ‹‹ئىلگىرى لېكسىيە سۆزلەيدىكەن دېسە، كېلىشنى خالىمايتتىم، چۈنكى مەن ئىككى سائەت ۋاقتىم زايە بولسا، 50 سوم پۇلنى ئاز تاپىمەن، دەپ ئويلايتتىم، بىراق، سىزنىڭ بۈگۈنكى گەپلىرىڭىزنى مەن 500 يۈەن خەجلىسەممۇ ئاڭلىيالمايمەن، ھەقىقەتەن ياخشى سۆزلىدىڭىز!›› دېدى.
</S>
<S ID=8198>
    مەن ھەر بىر قېتىملىق لېكسىيەگە ئەستايىدىل مۇئامىلە قىلىمەن، ئۆزۈم پىششىق بىلىدىغان قانۇن – نىزام بىلىملىرى ئارقىلىق ياردەمگە موھتاج كىشىلەرگە ياردەم قىلىمەن، ئاممىباب، چۈشىنىشلىك تىللار بىلەن قانۇن بىلىملىرىنى بايان قىلىمەن.
</S>
<S ID=8199>
بىر قېتىم مەن تاشكۆۋرۈك يېزىسىدا ‹‹نىكاھ قانۇنى›› توغرىسىدا لېكسىيە سۆزلىگەندە كۆپچىلىكتىن: ‹‹چىڭ سۇلالىسى پادىشاھى چيەنلۇڭ خان نۇرغۇن توقال ئالغانىكەن، بىراق ھازىر دۆلىتىمىز قانۇنىدا بىر ئەر بىر خوتۇنلۇق بولۇش تۈزۈمى بەلگىلەنگەن، زادى قايسى دەۋرنىڭ <نىكاھ قانۇنى> بىز ئاياللارنىڭ قانۇنلۇق ھوقۇق – مەنپەئىتىنى قوغداپتۇ؟›› دەپ سورىدىم.
</S>
<S ID=8200>
بىراق كىشىلەر چىڭ سۇلالىسىنىڭ نېمىلىكىنى، چيەنلۇڭ خاننىڭ كىملىكىنىمۇ بىلەلمىدى.
</S>
<S ID=8201>
مەن يەنە: ‹‹تېلېۋىزىيە تىياتىرى <مەلىكە خۈەنجۇ>نى ھەممىڭلار كۆرگەن بولغىيتتىڭلار؟ زىۋېينى ھەممىڭلار ياخشى كۆرىسىلەر، چيەنلۇڭ دەل زىۋېينىڭ دادىسى.
</S>
<S ID=8202>
زىۋېينىڭ ئانىسى چيەنلۇڭ خاننىڭ خوتۇنلىرىنىڭ بىرى، ئوردا ھەرەمخانىسىدا نۇرغۇن ئايال ئۆزىنىڭ مەنپەئىتى ئۈچۈن بىر – بىرىنى قەبىھلەرچە ئۆلتۈرۈشىدۇ، كىم ئاياللار ۋە بالىلارنىڭ قانۇنلۇق ھوقۇق – مەنپەئىتىنى قوغدايدۇ؟
</S>
<S ID=8203>
زىۋېي ئاشۇنداق مۇھىتتا تۇرمۇش كەچۈرىدۇ، ئۇنداقتا ئۇ خۇشالمۇ؟
</S>
<S ID=8204>
ساغلام ئۆسۈپ چوڭ بولالامدۇ؟›› دېدىم. بۇلارنى ئاڭلىغاندىن كېيىن كۆپچىلىك ئاندىن سۆزۈمنى چۈشەندى – دە، ئارقىدىنلا: ‹‹يەنىلا ھازىرقى بىر ئەر بىر خوتۇنلۇق بولۇش تۈزۈمى ياخشى ئىكەن››، دېيىشتى.
</S>
<S ID=8205>
كېيىن ھەر قېتىملىق لېكسىيەدە مەن ئىزچىل ‹‹ئاساسىي قانۇن››، ‹‹جىنايى ئىشلار قانۇنى››، ‹‹نىكاھ قانۇنى›› قاتارلىق قانۇنلارغا ئائىت بىلىملەرنى ئاساس قىلىپ سۆزلىدىم، مەن ھەر بىر لېكسىيە ئاڭلىغۇچىغا جۇڭخۇا خەلق جۇمھۇرىيىتىنىڭ بىر پۇقراسى بولۇش سۈپىتى بىلەن چوقۇم دۆلەت ئېڭى ھەم قانۇن ئېڭى بولۇش كېرەكلىكىنى تەكىتلىدىم.
</S>
<S ID=8206>
    ھېلىمۇ ئېسىمدە، بىر قېتىم تۈرمىدىكى جىنايەتچىلەرگە لېكسىيە سۆزلىگىنىمدە، بىر جىنايەتچى مەندە بەكمۇ چوڭقۇر تەسىر قالدۇردى، ئۇنىڭ خوتۇنى ۋە بالىسى بار ئىكەن، بىراق ئۇ مۇسۇلمان ئەر كۆپ خوتۇنلۇق بولسا بولىدۇ، دەپ ئويلاپ، موللىغا نىكاھ ئوقۇتۇپ، باشقا بىر ئايال بىلەن نىكاھلانغانلىقتىن قوش نىكاھلىنىش جىنايىتى بىلەن تۈرمىگە سولانغان ئىكەن، شۇ چاغدا مەن ئۇنىڭدىن: ‹‹نىكاھ قانۇنى››نىڭ بەش تۈرلۈك ئاساسىي پىرىنسىپىنىڭ بىرى بولغان بىر ئەر بىر خوتۇنلۇق بولۇش تۈزۈمىنى بىلەمسىز؟ دەپ سورىدىم، ئۇ: بىلمەيمەن، دەپ جاۋاب بەردى، مەن ئۇنىڭغا: بىز جۇڭخۇا خەلق جۇمھۇرىيىتىنىڭ پۇقرالىرى، بىزنىڭ ئېتىقاد ئەركىنلىكى ھوقۇقىدىن بەھرىمەن بولۇش بىلەن بىللە، قانۇننى ھۆرمەت قىلىش مەجبۇرىيىتىمىزمۇ بار.
</S>
<S ID=8207>
‹‹نىكاھ قانۇنى›› دا: ‹‹جۇڭخۇا خەلق جۇمھۇرىيىتى بىر ئەر بىر خوتۇنلۇق بولۇش تۈزۈمىدىكى دۆلەت، بىز جۇڭگولۇق، بىز دۆلىتىمىزنى تونۇشىمىز كېرەك، دۆلەتنىڭ قانۇنلىرىغا، ئاساسىي قانۇنىغا ھۆرمەت قىلىشىمىز كېرەك›› دەپ بەلگىلەنگەن، دېدىم.
</S>
<S ID=8208>
ئاخىرىدا بۇ جىنايەتچى ماڭا ئۆزىنىڭ قانۇننى بىلمىگەچكە جىنايەت يولىغا ماڭغانلىقىنى، ئەگەر مۇشۇنىڭغا ئوخشاش لېكسىيەلەرنى بالدۇراق ئاڭلىغان بولسا، بۇ خاتا قەدەمنى باسمايدىغانلىقىنى ئېيتتى.
</S>
<S ID=8209>
    ماڭا ئوخشاش نۇرغۇن ئاساسىي قاتلام تەشۋىقاتچىلىرىنىڭ لېكسىيە سۆزلىشى نەتىجىسىدە، غۇلجا شەھىرىنىڭ چوڭ كوچىلىرىدا ھىجابلىنىدىغانلار يوقالدى، مەن تېخىمۇ كۆپ كىشىنىڭ تەشۋىقات – لېكسىيە خىزمىتى سېپىگە قېتىلىشىغا تۈرتكە بولۇش، لېكسىيە خىزمىتىنى تېخىمۇ ياخشى قانات يايدۇرۇش ئۈچۈن، ئۆزۈمنىڭ كەسپىي جەھەتتىكى ئالاھىدىلىكىمدىن پايدىلىنىپ، سۆھبەتلىشىش، پىكىر ئالماشتۇرۇش قاتارلىق شەكىللەر ئارقىلىق شەھىرىمىزدىكى ئاساسىي قاتلام تەشۋىقات-لېكسىيە ئەترىتىنىڭ ئەزالىرىنى ھەر قېتىملىق لېكسىيەنى قانداق سۆزلەش، نېمىنى سۆزلەش، قىياپەت-تۇرققا قانداق دىققەت قىلىش جەھەتتە سىستېمىلىق يېتەكلىدىم.
</S>
<S ID=8210>
  مەن تەشۋىقات-لېكسىيە خىزمىتىنى ياخشى كۆرىمەن، بۇ خىزمەتكە ئوتتەك ئىشتىياقىم بار، مەن بىر ئاساسىي قاتلام كادىرى قىلىشقا تېگىشلىك ئىشنى قىلدىم.
</S>
<S ID=8211>
پارتىيە ۋە تەشكىل ماڭا نۇرغۇن شەرەپلەرنى بەردى. مەن بۇ شان-شۆھرەتلەرنى تېخىمۇ قەدىرلەپ، تەشۋىقات-لېكسىيە خىزمىتىنى تېخىمۇ ياخشى ئىشلەشكە تىرىشىمەن.
</S>
<S ID=8212>
ئىشنى ئۆزۈمدىن باشلاپ ئەمەلىي ھەرىكىتىم ئارقىلىق شىنجاڭنىڭ مۇقىملىق خىزمىتى ئۈچۈن داۋاملىق بىر كىشلىك تۆھپە قوشىمەن!
</S>
</TEXT>
/BODY
/DOC