<DOC>
<DOCID>TIANSHAN.543308</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-23 12:59:16</DATE>
</HEADER>
<BODY>
<HEADLINE>
<S ID=41867>
‹‹دۈشەنبەبازار كەنتى بىزنىڭ ئورتاق ئائىلىمىز››
</S>
</HEADLINE>
<TEXT>
<S ID=41868>
زۆھرەگۈل ھامۇت
</S>
<S ID=41869>
   شايار ناھىيەلىك يېزا ئىگىلىك ماشىنىلىرىنى باشقۇرۇش ئىدارىسىدىن ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمىتى بويىچە قايلور بازىرى دۈشەنبە بازار كەنتىگە چۈشكەن خىزمەت گۇرۇپپىسىنىڭ بىر ئەزاسى سۈپىتىدە بۇ كەنتكە كەلگەن دەسلەپكى چاغلىرىمدا، يېڭى مۇھىتتىن ياتسىراش، ئائىلەمدىكىلەرنى سېغىنىش ھېسسىياتىدا بولۇپ، كۆز ئالدىمدىكى خىزمەت ماڭا ناتونۇش ھەم قىيىن بىلىنگەنىدى.
</S>
<S ID=41870>
ئىدارىمىزدىن كەلگەن بەش كىشى ھەر كۈنى ئۈچ ۋاخ تاماقنى بىللە ئېتىپ يەپ، خىزمەتنى كۈلكە – چاقچاق ئىچىدە كۆڭۈللۈك باشلىدۇق.
</S>
<S ID=41871>
   ئەھمەت ئەمەت ۋە پەن خوڭشىڭ ئىسىملىك ئىككى خىزمەتدىشىم يۆلەش ئوبيېكتىغا توشقان، كەپتەر ئېلىپ بېرىپ، ئۇلارنىڭ ئىقتىسادىي كىرىمىنى ئاشۇرۇپ، نامراتلىقتىن تېزرەك قۇتۇلۇشى ئۈچۈن بەلگىلىك ئاساس سالدى.
</S>
<S ID=41872>
ئائىلە زىيارىتى داۋامىدا ئامما ئىنكاس قىلغان مەسىلىلەرنى ئەتراپلىق ھەل قىلىپ، نامراتلارنى يۆلەش خىزمىتىنى ئەستايىدىل ئىشلىدى.
</S>
<S ID=41873>
   خىزمەت گۇرۇپپىسىنىڭ باشلىقى شۈ جېڭجۈن ھەممە ئىشتا دېھقانلارنىڭ مەنپەئىتىنى بىرىنچى ئورۇنغا قويىدىغان كىشى ئىدى، ئۇ كەنتتىكى دېھقانلار بىلەن ئۇيغۇر تىلىدا بىمالال پىكىر ئالماشتۇرۇپ، يېتىم – يېسىر، قېرى، ئاجىز، مېيىپ ۋە نامراتلارنىڭ دەردىگە دەرمان بولاتتى.
</S>
<S ID=41874>
كىچىك بالىلارنى كۆرسە قۇچىقىغا ئېلىپ ئەركىلىتىپ كېتەتتى. دېھقانلار ئۇنى كۆرسە بىر تۇغقان قېرىندىشىنى كۆرگەندەك بولاتتى ھەم ئۇنى ‹‹مۇساجان››، دەپ چاقىرىشاتتى.
</S>
<S ID=41875>
شۈ جېڭجۈن كەنت كادىرلىرى ۋە خىزمەت گۇرۇپپىسىنىڭ ئەزالىرىنى ئىئانە يىغىشقا تەشكىللەپ، نامرات دېھقان سەمەت ئايۇپقا ‹‹مېھىر – شەپقەت دۇكىنى›› ئېچىپ بەردى.
</S>
<S ID=41876>
   ياتاقدىشىم جاڭ شۈيپىڭ ئوچۇق – يورۇق، ئاق كۆڭۈل ئايال ئىدى، ئىككىمىز تاماقنى قولمۇ قول ئېتىپ، خىزمەتتە يېقىندىن ھەمكارلىشىپ، كەنتتىكى قېرى، ئاجىز، مېيىپ، يېتىم – يېسىر، نامراتلار قىيىنچىلىققا ئۇچرىسا مەسلىھەتلىشىپ ياردەم قىلدۇق، ھەممە ئىشتا مەسلىھەتلىشىپ، بىر – بىرىمىزگە يول قويۇپ، مىللەتلەر ئىتتىپاقلىقىنىڭ ئۈلگىسىنى ئەمەلىيىتىمىزدە كۆرسەتتۇق.
</S>
<S ID=41877>
ئورما مەزگىلىدە كەنتتىكى تۇل ئانا گۈلنىسا تۆمۈرنىڭ ئىككى مو بۇغدىيىنى ئورۇشۇپ بەردۇق.
</S>
<S ID=41878>
كەنتتىكى نامراتلارنىڭ كۈندىلىك تۇرمۇشىغا كۆڭۈل بۆلۈپ، ئائىلە ئىشلىرىنى بىللە قىلىشىپ بېرىپ، تاماق سۇنىشىپ، ئىناق –ئېجىل، ئۇرۇق – تۇغقانلاردەك ئۆتتۇق.
</S>
<S ID=41879>
   6 – ئاينىڭ بېشىدا ئېھتىياتسىزلىقتىن پۇتۇمنى قايرىۋېلىپ، ياتاقتا يېتىپ قالدىم.
</S>
<S ID=41880>
كەنتتىكى توختى راھمان بىر ھاسىنى كۆتۈرۈپ كېلىپ: بۇ ھاسىنى پۇتۇم سۇنۇپ كەتكەندە ئىشلەتكەن، سىز ئىشلىتىڭ، كەنتتىكىلەر سىزنىڭ تېزرەك ساقىيىشىڭىزنى ئۈمىد قىلىمىز، دېدى.
</S>
<S ID=41881>
كەنتتىكى قېرى – ياش، ئەر – ئاياللارنىڭ ھەممىسى دېگۈدەك مەندىن ئەھۋال سورىدى، بۇنىڭدىن تولىمۇ تەسىرلەندىم.
</S>
<S ID=41882>
   خىزمەت گۇرۇپپىسىنىڭ ئەزالىرى مەيلى قەيەرگە بارمايلى، كەنتتىكىلەرنىڭ ھۆرمىتى ھەم قوللىشىغا ئېرىشتۇق.
</S>
<S ID=41883>
ئۆيىگە سۇ تۇرۇبىسى ئورنىتالمىغان نامرات ئائىلىلەرنىڭ ئىچىدىغان سۇ قىيىنچىلىقىنى ھەل قىلىپ بەردۇق.
</S>
<S ID=41884>
چاغان ۋە روزا ھېيت مەزگىلىدە قىيىنچىلىقى ئېغىر، نامرات ئائىلىلەردىن ئۇن، ياغ، گۈرۈچ بىلەن ھال سورىدۇق.
</S>
<S ID=41885>
   ئېشىنچا ئەمگەكچىلەرنى سىرتقا چىقىرىش خىزمىتىنى ئەستايىدىل ئىشلەپ، كەنت ئەزالىرىنى كىرىم مەنبەسىگە ئىگە قىلدۇق.
</S>
<S ID=41886>
   كەنتتىكى ئەزالار قايلور بازىرى دۈشەنبە بازار كەنتىدىن ئىبارەت ئورتاق ئائىلىدە پارتىيە – ھۆكۈمەتنىڭ چاقىرىقىغا ئاكتىپ ئاۋاز قوشۇپ، مۈرىنى – مۈرىگە تىرەپ كۈرەش قىلماقتا.
</S>
<S ID=41887>
مەن خىزمەت گۇرۇپپىسىغا ئەزا بولغىنىمدىن، ئاممىنىڭ قەلب ساداسىغا قۇلاق سېلىپ، ئۇلار ئۈچۈن مۇلازىمەت قىلىش پۇرسىتىگە ئېرىشكىنىمدىن تولىمۇ پەخىرلىنىمەن.
</S>
</TEXT>
/BODY
/DOC