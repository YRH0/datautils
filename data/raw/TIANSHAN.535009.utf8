<DOC>
<DOCID>TIANSHAN.535009</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-15 16:48:29</DATE>
</HEADER>
<BODY>
<HEADLINE>
<S ID=33436>
«ئەلگە نەپ يەتكۈزۈش تاللا بازىرى + ئېلېكتىرونلۇق سودا» دېھقان-چارۋىچىلار كىرىمىنىڭ ئېشىشىغا تۈرتكە بولدى
</S>
</HEADLINE>
<TEXT>
<S ID=33437>
   ئىختىيارىي مۇخبىرىمىز پولات ئامانيار خەۋىرى: بۇ يىل كىرگەندىن بۇيان، تېكەس ناھىيەسى يېزا-بازار، كەنت، مەھەللىلەردە ئېلېكتىرونلۇق سودا كەسپىنى ئومۇملاشتۇرۇپ، ئىلگىرى قۇرۇلغان ئەلگە نەپ يەتكۈزۈش تاللا بازارلىرى بىلەن ئېلېكتىرونلۇق سودا مۇلازىمىتىنى ئورگانىك بىرلەشتۈرۈپ، بۇنى پۇقرالارنىڭ كۈندىلىك تۇرمۇشىنىڭ بىر قىسمىغا ئايلاندۇرۇش ئارقىلىق، تېخىمۇ كۆپ ئاممىنى نامراتلىقتىن قۇتۇلۇپ بېيىشقا يېتەكلىدى.
</S>
<S ID=33438>
   مۇخبىرى زىيارەت داۋامىدا چېلئۆزەك بازىرى ئاتىڭتاۋ كەنتىدە قۇرۇلغان ئېلېكتىرونلۇق سودا مۇلازىمەت نۇقتىسىدا توردىن مال سېتىۋېلىشقا كەلگەن خېرىدارلاردىن باشقا، يەنە خېلى كۆپ ساندىكى كەنت ئاھالىلىرىنىڭ ئۆزلىرى ئىشلەپچىقارغان ئالاھىدە يەرلىك مەھسۇلاتلارنى مۇلازىمەت نۇقتىسى ئارقىلىق سېتىپ كىرىم قىلىۋاتقانلىقىنى بايقىدى. كەنت ئاھالىسى جۈمە ئەلىنىڭ دېيىشىچە، ھازىر ئۇ 250 كە يېقىن يەرلىك توخۇ، 12 نەسىللىك سېغىن كالا بېقىۋېتىپتۇ، ئىلگىرى توخۇ تۇخۇمى بىلەن كالا سۈتىنى ئەتراپىدىكىلەرگىلا سېتىپ، ئېشىپ قالغانلىرىنى باشقىلارغا بېرىۋېتىدىكەنتۇق. كەنتتە ئېلېكتىرونلۇق سودا مۇلازىمەت نۇقتىسى قۇرۇلغاندىن كېيىن، ئۇ سۈت ۋە تۇخۇملارنى ئېلېكتىرونلۇق سودا مۇلازىمەت نۇقتىسى ئارقىلىق سىرتقا سېتىپ چىقىرىپ، كۆڭۈلدىكىدەك كىرىمگە ئىگە بولۇۋېتىپتۇ.
</S>
<S ID=33439>
   بۇ خىل ئەندىزە يەرلىكتىكى ياشلارنىڭ ئىشقا ئورۇنلىشىش، ئۆز ئالدىغا ئىگىلىك تىكلىشىگە پۇرسەت يارىتىپ بەردى. مۇلازىمەت نۇقتىسىنىڭ مەسئۇلى ئۇلتاي ئەبىل ئالىي مەكتەپنى پۈتكۈزۈپ قايتىپ كەلگەندىن كېيىن، بىر مەزگىل ئائىلىسىدە ئىش كۈتۈپ تۇرغان، ئۇ ناھىيەنىڭ ئېلېكتىرونلۇق سودا كەسپىنى زور كۈچ بىلەن تەرەققىي قىلدۇرۇۋاتقانلىقىدىن خەۋەر تېپىپ، ناھىيەدە ئېچىلغان كۇرسقا قاتنىشىپ، ئۆزىنىڭ كومپىيۇتېر مەشغۇلاتىغا پىششىق بولۇشتەك ئارتۇقچىلىقى بىلەن، مۇلازىمەت نۇقتىسىنىڭ مەسئۇلى بولۇش سالاھىيىتىگە ئېرىشتى.
</S>
<S ID=33440>
   ئىگىلىشىمچە، ھازىر بۇ ناھىيەنىڭ ھەر قايسى يېزا-بازار، كەنتلىرىدە ئەلگە نەپ يەتكۈزۈش تاللا بازىرىدىن 10 ى قۇرۇلغان بولۇپ، بۇنىڭ سەككىزىدە «ئەلگە نەپ يەتكۈزۈش تاللا بازىرى + ئېلېكتىرونلۇق سودا» ئەندىزىسى قوللىنىلغان. بۇ تاللا بازارلىرى يېزا ئىگىلىك مەھسۇلاتلىرىنىڭ سۈپىتىگە، باھانىڭ ئىشەنچلىك بولۇشىغا كاپالەتلىك قىلىپ، دېھقان-چارۋىچىلارنى ئۆيىنىڭ ئەتىراپىدىلا «بىخەتەر، قولاي، ئەرزان» ئىستېمالدىن بەھرىمەن قىلدۇرۇپ، ناھىيەنىڭ بۇنىڭدىن كېيىنكى ئېلېكتىرونلۇق سودا كەسپىنىڭ تەرەققىياتى ئۈچۈن پۇختا ئاساس سالغان.
</S>
</TEXT>
/BODY
/DOC