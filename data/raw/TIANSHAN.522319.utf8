<DOC>
<DOCID>TIANSHAN.522319</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-10 16:36:41</DATE>
</HEADER>
<BODY>
<HEADLINE>
<S ID=27661>
ھەسەل ھەرىسى باقمىچىلىقىدىن ‹‹بال تېتىۋاتقان››لار
</S>
</HEADLINE>
<TEXT>
<S ID=27662>
   غۇلجا شەھىرىنىڭ يېڭىيەر يېزىسى يېڭىيەر كەنتىدىكى ما ۋېيگو ھەسەل ھەرىسى باقمىچىلىقى بىلەن شۇغۇللانغان ئون نەچچە يىلدىن بۇيان، كەنتتىكى دېھقانلارنى ھەسەل ھەرىسى باقمىچىلىقى بىلەن شۇغۇللىنىشقا يېتەكلەپ، دېھقانلار ھەمكارلىق كوپىراتىپى قۇرۇپ، ئۇلارنىڭ كىرىمىنى كۆپەيتىشكە تۈرتكە بولدى.
</S>
<S ID=27663>
   ما ۋېيگو يېقىندا يېڭىيەر كەنتىدىكى ‹‹جىنيىنخۇا›› ھەسەل ھەرىسى باقمىچىلىقى دېھقانلار ھەمكارلىق كوپىراتىپىنىڭ سېخىدا شاڭخەي شەھىرىدىكى خېرىدار زاكاز قىلغان ھەسەل مەھسۇلاتلىرىنى ئوراپ – قاچىلاش بىلەن ئالدىراش بولدى. ئۇ مۇنداق دېدى: يېقىندىن بۇيان ھەسەل مەھسۇلاتلىرىنىڭ بازىرى ئىتتىك بولماقتا، بولۇپمۇ تور سودىسى جانلانغاندىن بۇيان ھەسەل مەھسۇلاتلىرىمىز ئىچكىرى ئۆلكىلەردىمۇ بازار تاپتى.
</S>
<S ID=27664>
   ما ۋېيگو ئىلگىرى دېھقانچىلىق بىلەن شۇغۇللىناتتى. 1992 – يىلى ئۇ دادىسىنىڭ كەسپىگە ۋارىسلىق قىلىپ، ھەسەل ھەرىسى باقمىچىلىقى بىلەن شۇغۇللىنىپ، نىلقا ناھىيەسىنىڭ تاغلىق رايونلىرىدا ھەسەل ھەرىسى باقتى. بىرقانچە يىلدا ئۇنىڭ ھەسەل ھەرىسى كۆپىيىپ 250 ساندۇققا يېتىپ، يىللىق كىرىمى 100 مىڭ يۈەندىن ئاشتى. ھەسەل ھەرە باقمىچىلىقىنىڭ پايدىسىنى كۆرگەن ما ۋېيگو كەنتتىكى بىرقانچە دېھقاننى ئۆزى بىلەن بىللە ھەسەل ھەرىسى باقمىچىلىقى قىلىشقا يېتەكلەپ، باقمىچىلىق كۆلىمىنى كېڭەيتتى. ما ۋېيگو بىر تۇتاش بېقىش، بىر تۇتاش ئىشلەپچىقىرىش، بىر تۇتاش سېتىش، تەڭ پايدا ئېلىش مەقسىتىدە 2011 – يىلى كەنتتە دېھقانلار ھەسەل ھەرىسى باقمىچىلىق كوپىراتىپى قۇردى. كەنت ئاھالە كومىتېتى ئۇنى قوللاپ، كەنت مەركىزىدىن تۆت مو يەر ئاجرىتىپ بەردى، ئۇنىڭ يېزا ئامانەت – قەرز كوپىراتىپىدىن تۆۋەن ئۆسۈملۈك قەرز ئېلىشىغا كېپىل بولۇپ، ئۇنىڭ ئىشلەپچىقىرىشنى كەسىپلەشتۈرۈشى، باقمىچىلىقنى كۆلەملەشتۈرۈشىگە ياردەم بەردى. بۇنىڭ بىلەن ئۇ 1 مىليون يۈەندىن ئارتۇق مەبلەغ سېلىپ، ‹‹يۇنۇس›› ماركىسىنى رويخەتكە ئالدۇرۇپ، 600 كىۋادرات مېتىر كۆلەمدە ھەسەل مەھسۇلاتلىرىنى پىششىقلاش، ئوراپ – قاچىلاش سېخى قۇرۇپ، ئىلى ئوبلاستى، ئۈرۈمچى، جەنۇبىي شىنجاڭدا سېتىش نۇقتىسى تەسىس قىلدى. ھازىر ئۇنىڭ ھەسەل مەھسۇلاتى 12 خىلغا، ئايدا پىششىقلايدىغان ھەسەل 25 توننىغا يېتىپ، يىللىق ئىشلەپچىقىرىش قىممىتى 5 مىليون يۈەندىن ئاشتى. ئۇ يەنە ئورگانىك مەھسۇلات ئىشلەپچىقىرىش ئۈچۈن نىلقا، تېكەس، موڭغۇلكۈرەدە ئوت – چۆپ، گۈل – گىياھ ئۆستۈرۈش بازىسى قۇرۇپ، ئىلى قارا ھەسەل ھەرىسىنى بېقىپ، ھەسەلنىڭ ساپلىق دەرىجىسىنى %100كە يەتكۈزدى. ھازىر كوپىراتىپ ئەزالىرى 86گە، ھەسەل ھەرىسى ساندۇقى 1500گە يەتتى، كوپىراتىپقا ئون كىشىنى ئىشقا ئورۇنلاشتۇردى.
</S>
<S ID=27665>
   باقمىچى ما شاۋدۇڭ مۇنداق دېدى: ئىلگىرى دۇكاندارلار بىزدىن ھەسەلنى تۆۋەن باھادا سېتىۋېلىپ، بازاردا يۇقىرى باھادا ساتاتتى، نەتىجىدە بىزگە كۆپ پايدا قالمايتتى. كەنتىمىزدە دېھقانلار ھەمكارلىق كوپىراتىپى قۇرۇلغاندىن كېيىن، ھەسەللىرىمىزنى كوپىراتىپقا يۇقىرى باھادا ئۆتكۈزىدىغان، سېتىشتىن غەم قىلمايدىغان بولدۇق.
</S>
<S ID=27666>
‏
</S>
</TEXT>
/BODY
/DOC