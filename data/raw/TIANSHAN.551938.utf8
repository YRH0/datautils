<DOC>
<DOCID>TIANSHAN.551938</DOCID>
<HEADER>
<CLASS>شىنجاڭ</CLASS>
<DATE>2016-09-23 11:14:14</DATE>
</HEADER>
<BODY>
<HEADLINE>
<S ID=50176>
چاقلىق ئورۇندۇقتا گىتار ئۇنىڭغا ھەمراھ بولدى
</S>
</HEADLINE>
<TEXT>
<S ID=50177>
        فاڭ فاڭ بەش ياش چېغىدا، بىر قېتىملىق تاسادىپىي قاتناش ۋەقەسى تۈپەيلىدىن، كەسمە پالەچ بولۇپ قېلىپ، يۈرىكىنىڭ تۆۋەنكى قىسمى سېزىمنى ۋە ھەرىكەت ئىقتىدارىنى يوقىتىپ، تۇرمۇش ھاجىتىدىن چىقالمايدىغان بولۇپ قالغان.
</S>
<S ID=50178>
بۇ قېچىپ قۇتۇلغىلى بولمايدىغان قاباھەتلىك چۈش پۈتكۈل ئائىلىنى ئازاب – ئوقۇبەتكە دۇچار قىلغان.
</S>
<S ID=50179>
    يېشىنىڭ چوڭىيىشىغا ئەگىشىپ، ئۇ بۇ رېئاللىقنى قوبۇل قىلدى، ئائىلىسىدىكىلەرنىڭ مۇھەببىتى ئۇنىڭغا ئىللىقلىق بېغىشلىدى، تۇرمۇشقا بولغان رىشتە ئۇنى ھاياتىدىن ۋاز كېچىشكە يول قويمىدى.
</S>
<S ID=50180>
ئوغلىنىڭ كەلگۈسى، شۇنداقلا ئوغلىنىڭ زېرىكىپ قالماسلىقى ئۈچۈن، ئاتا – ئانىسى ئائىلىسىدە ئوغلىغا خەنزۇچە ئۆگەتتى ھەم ماس كېلىدىغان كىتابلارنى ئەكىلىپ بەردى.
</S>
<S ID=50181>
ئاتا – ئانىسى خىزمەتكە كەتكەندە، فاڭ فاڭ چوڭ لۇغەتنى كۆتۈرۈۋېلىپ ئۆگەندى.
</S>
<S ID=50182>
سەككىز ياشقا كىرگەندە، ئۇ 1000 پارچىگە يېقىن كىتابنى ئوقۇپ بولدى.
</S>
<S ID=50183>
تونۇيدىغان خەتلىرىنىڭ كۆپىيىشىگە ئەگىشىپ، فاڭ فاڭ مۇستەقىل كىتاب ئوقۇشقا باشلىدى.
</S>
<S ID=50184>
ئاتا – ئانىسى ئالتاي كۇتۇپخانىسىغا بېرىپ ئۇنىڭ ئوقۇشىغا ماس كېلىدىغان كىتابلارنىڭ ھەممىسىنى ئارىيەتكە ئېلىپ كەلدى، بۇنىڭ بىلەن فاڭ فاڭ قېتىرقىنىپ كىتاب ئوقۇپ، ئۇنىڭدىن نۇرغۇن مەنپەئەتكە ئېرىشتى.
</S>
<S ID=50185>
14 ياشقا كىرگەن يىلى فاڭ فاڭ خەنزۇ تىلى ئەدەبىياتىنىڭ ئۆزلۈكىدىن ئوقۇپ ئىمتىھان بېرىش دەرسلىكىنى ئۆگىنىش قارارىغا كېلىپ، ئۆزىنىڭ قەتئىي ئىرادىسى بىلەن تۆت يىل ھارماي – تالماي تىرىشىش ئارقىلىق ئاخىرىدا شىنجاڭ ئۇنىۋېرسىتېتىنىڭ مەخسۇس كۇرس دىپلومىنى ئالدى.
</S>
<S ID=50186>
    ياشلىق دەۋرىگە قەدەم قويغان فاڭ فاڭ كېيىنچە گىتار چېلىشنى ياقتۇرۇپ قالدى.
</S>
<S ID=50187>
كەيپىياتى ياخشى ئەمەس چاغلاردا، ئۇ گىتار چېلىپ كەيپىياتىنى تەڭشىدى.
</S>
<S ID=50188>
مۇزىكا مۇئەللىمىنىڭ كۆرسەتمە بېرىشى ۋە رادىيودىكى گىتار دەرسلىكىنى ئاڭلاش ئارقىلىق فاڭ فاڭ ئاستا – ئاستا نوتا ئۆگەندى.
</S>
<S ID=50189>
گىتار ئۇنىڭغا يېڭى ھاياتلىق ئاتا قىلدى.
</S>
<S ID=50190>
ئۇ ئۆزىنىڭ تۇرمۇشقا بولغان ئارزۇسىنى، تەقدىر قىسمىتىنى، قەلبىدىكى ئەنسىزلىكنى، كىشىلىك ھېسسىياتىنى گىتار مۇزىكىسىغا سىڭدۈردى.
</S>
<S ID=50191>
فاڭ فاڭ ھەر ۋاقىت ئۆزىنى ئۇنتۇغان ھالدا گىتار چېلىشنى مەشىق قىلدى ھەم ئىزچىل داۋاملاشتۇردى.
</S>
<S ID=50192>
    16 ياشقا كىرگەندە ئۇ، دۆلىتىمىزنىڭ داڭلىق گىتار سەنئەتكارى، پېداگوگ چېڭ جى پىروفېسسورنىڭ مەركىزىي خەلق رادىيو ئىستانسىسىدا 15 مىنۇتلۇق كىلاسسىك گىتار لېكسىيەسى تەسىس قىلىنغانلىقىدىن خەۋەر تاپقاندىن كېيىن، ھەر كۈنى دەل ۋاقتىدا رادىيو ئاڭلىدى، پىروفېسسور چېڭ جىنىڭ ھەر قېتىملىق لېكسىيەسىنىڭ بىر خېتىنىمۇ قالدۇرماي كۆچۈردى، ئۇنىڭدا كەلگۈسىدە پىروفېسسور چېڭ جىنىڭ يېتەكلىشىدە گىتار چېلىش ئۈمىدى تۇغۇلدى.
</S>
<S ID=50193>
مۇشۇنداق چاغدا ئۇنىڭ ئانىسى ھەمىشە سۈكۈت ئىچىدە ئۇنىڭغا ھەمراھ بولۇپ، ئۇنى چاقلىق ئورۇندۇققا ئولتۇرغۇزۇپ، ئۇنىڭ بەدىنىنى رۇسلىغاندىن كېيىن، گىتارنى ئۇنىڭ ئالدىغا قويۇپ قوياتتى، نەتىجىدە فاڭ فاڭ يەنە قەدىمدىن ھازىرغىچە، جۇڭگودىن چەت ئەللەرگىچە بولغان نادىر مۇزىكا بىلىملىرى بىلەن ئۇچرىشىپ، مۇزىكا بوشلۇقىنىڭ نەقەدەر كەڭلىكىنى ھېس قىلدى.
</S>
<S ID=50194>
ئۇمۇ ئۆزىنىڭ بۇنىڭدىن كېيىنكى كىشىلىك ھاياتىنىڭ نىشانىنى بېكىتتى ھەم گىتار مۇزىكىلىرىنى ئورۇنداشنى قارار قىلدى.
</S>
<S ID=50195>
    1993 – يىلى، مەركىزىي مۇزىكا ئىنستىتۇتى بىلەن ئىسپانىيە بىرلىشىپ ئۇيۇشتۇرغان سيېگۋيا كىلاسسىك گىتار مەركىزى ئوقۇغۇچى قوبۇل قىلىشنى باشلىدى، بۇ ئىشتىن خەۋەر تاپقاندىن كېيىن، فاڭ فاڭنىڭ ئانىسى قىلچە ئىككىلەنمەيلا، ئۇنى ئەگەشتۈرۈپ بېيجىڭغا بارىدىغان پويىزغا چىقتى.
</S>
<S ID=50196>
ئاخىرىدا فاڭ فاڭ ئومۇمىي نەتىجىسى بويىچە بىرىنچى بولۇپ، مەركىزىي مۇزىكا ئىنستىتۇتى سيېگۋيا كىلاسسىك گىتار تەربىيەلەش مەركىزىگە قوبۇل قىلىندى ھەم داڭلىق گىتار سەنئەتكارى، پېداگوگ پىروفېسسور چېڭ جى (جۇڭگو رادىيو گىتار ئۆمىكىنىڭ باشلىقى، فىرانسىيە پارىژ مۇزىكا ئىنستىتۇتىنىڭ پەخرىي پىروفېسسورى) ۋە سيېگۋيا مۇزىكا ئىنستىتۇتىنىڭ مۇدىرى كابىشنى ئۇستاز تۇتتى.
</S>
<S ID=50197>
    پىروفېسسور چېڭ جىنىڭ چوڭقۇر مەلۇماتى، سەنئەتنى پىششىق چۈشىنىشى، تەسىرلىك، ئىنچىكە تاۋلانغان، يۇمۇرىستىك تىلى ئۇنى جەلپ قىلىۋالدى، فاڭ فاڭ بېلىق سۇغا ئېرىشكەندەك ھەر بىر سائەتلىك دەرسنى قەدىرلەپ ئىجتىھات بىلەن ئۆگەندى.
</S>
<S ID=50198>
گەرچە ئۇ تۇرۇۋاتقان جاي بىلەن مۇزىكا ئىنستىتۇتىنىڭ ئارىلىقى ئون نەچچە كىلومېتىر كەلسىمۇ، ئۇ ھەمىشە دەرسخانىغا بىرىنچى بولۇپ يېتىپ كېلىپ، ئەڭ ئاخىرىدا قايتتى.
</S>
<S ID=50199>
بېيجىڭدا ئانا، بالا ئىككىسى غۇربەتچىلىك ئىچىدە تۇرمۇش ئۆتكۈزدى.
</S>
<S ID=50200>
لېكىن ئۇلار تۇرمۇشتىكى قىيىنچىلىقلارغا پىسەنت قىلماي، مۇزىكىنى مۇھىم ئورۇنغا قويدى.
</S>
<S ID=50201>
    پىروفېسسور چېڭ جى فاڭ فاڭغا ھەمراھ بولۇپ تۇرۇۋاتقان ئانىسىغا مۇنداق دېدى: ‹‹تەقدىرنىڭ ھەر بىر كىشىگە بەرگەن شارائىتىنى تاللاشقا ئامالسىز بولساقمۇ، ھەركىم مۇشۇنداق شارائىتتا تىرىشىپ ئەڭ يۇقىرى پەللىگە ئۆرلىسە، مېنىڭچە ئۆزىنىڭ كىشىلىك ھايات قىممىتىنى ئەمەلگە ئاشۇرغان بولىدۇ››.
</S>
<S ID=50202>
فاڭ فاڭ بۇ سۆزدىن ئىلھاملاندى. ئۇ تېخىمۇ ئىجتىھات بىلەن ئۆگىنىپ، سىنىپتا ئالدىنقى قاتارغا ئۆتتى، پىروفېسسور چېڭ جىمۇ ئۇنى شاگىرتلىققا قوبۇل قىلدى.
</S>
<S ID=50203>
فاڭ فاڭنىڭ مۇزىكا ئىنستىتۇتىدىكى دەرسلىكى ئاخىرلاشقاندىن كېيىن، ئۇنىڭغا ئايرىم دەرس بەردى.
</S>
<S ID=50204>
پىروفېسسور چېڭ جىنىڭ كۆڭۈل قويۇپ تەربىيەلىشى بىلەن، فاڭ فاڭنىڭ ئورۇنلاش سەۋىيەسىدە بۆسۈش خاراكتېرلىك ئىلگىرىلەش بولۇپ، رادىيو – كىنو – تېلېۋىزىيە مىنىستىرلىقى ۋە مەدەنىيەت مىنىستىرلىقى تەرىپىدىن جۇڭگو – ياپونىيە گىتار ئالاقە ئۆمىكىنىڭ ئەزالىقىغا تاللىنىپ، خەلقئارا سەھنىگە قەدەم قويدى.
</S>
<S ID=50205>
    مۇزىكىنىڭ چېكى يوق
</S>
<S ID=50206>
    فاڭ فاڭ ئىككى داڭلىق ئۇستازغا ئەگىشىپ، قېتىرقىنىپ بارلىق سەنئەت ئىپادىلەش ئۇسۇللىرىنى ئۆگىنىپ، گىتار تارىدا ئۆزىنىڭ دۇنياغا بولغان تەسىراتىنى ئورۇنلىدى.
</S>
<S ID=50207>
1994 – يىلى فاڭ فاڭ سيېگۋيا كىلاسسىك گىتار مەركىزىدىكى ئۆگىنىشىنى ئەلا نەتىجە بىلەن تاماملىدى.
</S>
<S ID=50208>
ئۇ ئوقۇش پۈتكۈزۈش ئالدىدا بېيجىڭ خەلقئارا سەنئەت رەستىسىدە يالغۇز كىشىلىك كونسېرت ئۆتكۈزۈپ، غايەت زور مۇۋەپپەقىيەتكە ئېرىشتى ھەم مۇزىكا ساھەسىدىكىلەرنىڭ دىققەت – ئېتىبارىنى تارتتى، شۇ چاغدا فاڭ فاڭ ئەمدىلا 21 ياشقا كىرگەن بولۇپ، كىچىك نىلۇفەر ئۆزىنى نامايان قىلىشقا باشلىدى، شۇنىڭدىن ئېتىبارەن فاڭ فاڭ دۆلەت ئىچى ۋە سىرتىدا كۆپ قېتىم ئويۇن قويدى، گۈل ۋە چاۋاك ساداسى ئۈزۈلمىدى.
</S>
<S ID=50209>
23 ياشقا كىرگەندە ياپونىيەگە بېرىپ سەييارە كونسېرت ئورۇنلاپ غايەت زور مۇۋەپپەقىيەتكە ئېرىشتى؛ 27 ياشقا كىرگەندە گۇاڭجۇدا يالغۇز كىشىلىك كونسېرت ئورۇنلىدى، بۇ شىڭخەي مۇزىكا زالى قۇرۇلغاندىن بۇيانقى بىر قېتىملىق ئەڭ شانلىق كونسېرت بولۇپ قالدى...
</S>
<S ID=50210>
    مۇزىكا ساھەسىدە فاڭ فاڭ مېيىپ بولسىمۇ، باشقا ساغلام ئورۇنلىغۇچىلارغا ئوخشاش، سەنئەت جەھەتتىكى كۈچ سىنىشىشقا قاتنىشىپ، ئاخىرىدا ئالدىنقى ئورۇندا تۇرىدىغان گىتار چالغۇچىسى بولۇپ قالدى.
</S>
<S ID=50211>
    1995 – يىلى ئۇ شىنجاڭدىكى كۆزگە كۆرۈنگەن ئون ياشنىڭ بىرى بولۇپ باھالاندى؛ 1996 – يىلى پايتەختتىكى ئالىي مەكتەپلەر سەييارە كونسېرت ئۆتكۈزگەندە، چىڭخۇا ئۇنىۋېرسىتېتى ئەييۆ جەمئىيىتىنىڭ سەنئەت يېتەكچىلىكىگە تەكلىپ قىلىندى؛ 2001 – يىلى ئۇ يازغان ‹‹قاراقاش كىلاسسىك گىتار ئوقۇشلۇقى›› مەملىكىتىمىزدە بازىرى ئەڭ ئىتتىك كىلاسسىك گىتار ئوقۇشلۇقى بولۇپ قالدى؛ 2009 – يىلى فاڭ فاڭ ئەنگلىيە خان جەمەتى مۇزىكا ئىنستىتۇتىنىڭ ئالىي چالغۇچىسى دىپلومىغا ئېرىشكەن دۆلەت ئىچىدىكى تۇنجى كىشى بولۇپ قالدى؛ 2011 – يىلى ئۇ ئىمتىھان بېرىپ دۆلەت ئىچىدە تۇنجى بولۇپ فىرانسىيە پارىژ ئالىي پېداگوگىكا مۇزىكا ئىنىستىتوتىنىڭ ئالىي تەتقىقات سىنىپىغا ئۆتكەن ئوقۇغۇچى بولۇپ قالدى.
</S>
<S ID=50212>
    فاڭ فاڭ ھەر كۈنى تۆت سائەتتىن ئارتۇق گىتار مەشىق قىلىدۇ، ئۇ مۇنداق دېدى: ‹‹سەنئەتنى تاللىغان ئىكەنمەن، مۇشۇنداق تۇرمۇش كەچۈرىمەن، سەنئەت مۇكەممەل بولىدۇ، لېكىن ئادەم مەڭگۈ مۇكەممەل بولالمايدۇ، شۇڭا سەنئەتكە بولغان ئىنتىلىش مېنىڭ مەڭگۈلۈك ئىنتىلىشىم بولۇپ قالدى››.
</S>
<S ID=50213>
ئۇنىڭ جىسمىدىن مەڭگۈ خاتىرجەملىك، مۇلايىملىق ئىپادىلىنىپ تۇرىدۇ.
</S>
<S ID=50214>
ئاشۇ مۇشەققەتلىك چاغلارنى باشتىن كەچۈرگەندىن كېيىن، ئۇ جىسمىدىكى كەمچىلىككە پىسەنت قىلمىدى، فاڭ فاڭنىڭ ئىنتىلىدىغىنى مەنىۋى تۇرمۇشنىڭ قاندۇرۇلۇشى بولۇپ، كەسىپكە بولغان جاھىل ئىنتىلىشى ئۇنى قانائەتلەندۈردى.
</S>
<S ID=50215>
ئۇ مۇنداق دېدى: ‹‹تېنىم مۇزىكام بىلەن مۇناسىۋەتسىز، تاماشىبىنلارنىڭ ئاڭلايدىغىنى مەن ئورۇنلىغان مۇزىكا››.
</S>
<S ID=50216>
    يېقىندا ئۇ ‹‹گىتار ۋە باخ يەكۈنى›› گە دائىر كىتاب يېزىۋېتىپتۇ، چۈنكى ئۇنىڭ پارىژغا بېرىپ ئۆگەنگىنى دەل دەسلەپكى مەزگىلدىكى مۇزىكا ئىدى.
</S>
<S ID=50217>
ئۇ ھازىر مەملىكىتىمىزدە گىتار دەرسلىكى، مۇزىكا توپلىمىنىڭ ناھايىتى كۆپ ئىكەنلىكى، ئەمما مۇنتىزىم نەزەرىيەنىڭ ناھايىتى ئاز ئىكەنلىكىنى بايقىدى، ئۇ دۆلەت ئىچىدىكى مۇزىكىنىڭ ھازىرقى ئەھۋالىنى ئىگىلىگەندىن كېيىن، نەزەرىيە خاراكتېرلىك كىتاب يېزىپ، مۇشۇ دەرسلىكلەر ئارقىلىق كىلاسسىك گىتار مۇزىكىسى ئۇقۇمىنى تېخىمۇ يۇقىرى قاتلامغا كۆتۈرۈشنى قارار قىلدى.
</S>
<S ID=50218>
      يۇرتىغا باغلانغان رىشتە
</S>
<S ID=50219>
    2010 – يىلى ۋە 2013 – يىلى 8 – ئاينىڭ ئوتتۇرىلىرىدا، فاڭ فاڭ تەشكىلىي ھەيئەتنىڭ باش كاتىپى بولۇش سۈپىتى بىلەن، ئىككى قېتىم ‹‹شىنجاڭ گىتار سەنئىتى بايرىمى››، دۆلەت ئىچى ۋە سىرتىدا ئون نەچچە مەيدان كونسېرت، دۆلىتىمىز ئىچى ۋە سىرتىدا نەچچە ئون مەيدان لېكسىيە، يەنە قالتىس مۇسابىقىلەرنى ئۇيۇشتۇرۇپ، ئۆزىنىڭ كۆپ يىللىق ئارزۇسىنى ئەمەلگە ئاشۇردى، شۇنداقلا كىلاسسىك گىتارنىڭ شىنجاڭدىكى تەرەققىياتىغا بولغان ئىشەنچىسى تولۇپ تاشتى.
</S>
<S ID=50220>
    فاڭ فاڭ شېنجېندا بىر نەچچە يىل تۇرغاندىن كېيىن، 2008 – يىلى ئۆزىنىڭ بىر يۈرۈش ئۇسۇلى، ئۆگەنگەنلىرىنى شىنجاڭغا ئېلىپ كەلدى، ئۇ شىنجاڭغا قايتىپ كەلگەن ئاشۇ مەزگىللەردە، نۇرغۇن جاينى تەكشۈرۈپ، ناخشا، ئۇسسۇل جەھەتتە، شىنجاڭلىق ئوقۇغۇچىلارنىڭ تۇغما تالانتى بار دەپ قاراپ، مۇزىكا ۋە ئۇسسۇلنى بىرلەشتۈرۈپ، شىنجاڭ ئالاھىدىلىكىگە ئىگە سەنئەت ئىجاد قىلماقچى بولدى.
</S>
<S ID=50221>
بۇ ھەقتە ئۇ مۇزىكىلىق فىلىم ‹‹ئاشۇ يىراق جايدا››نى سىناق قىلىپ ئىشلىدى، ئۇنىڭ يەنە يۇرتىنىڭ مۇزىكا تەرەققىياتىغا ئائىت بىر يۈرۈش پىلانى بار ئىكەن.
</S>
<S ID=50222>
    فاڭ فاڭ تېخىمۇ كۆپ ئەل ئىچى مۇزىكىلىرى بىلەن ئۇچرىشىپ، ئۇنى ئۆزىنىڭ مۇزىكىسىغا يۇغۇرۇشنى، شۇنداقلا شىنجاڭدىن تېخىمۇ كۆپ ياخشى نوتىلارنى بايقاپ، ئۆزىنىڭ يېتەكچىلىك قىلىشى بىلەن، ئۇلارنى تېخىمۇ يۇقىرى پەللىگە، يىراققا، تېخىمۇ كەڭ زېمىنغا باشلاپ، ئۇلارنىڭ مۇزىكا تالانتىنى جارى قىلدۇرۇش ئۈمىدىدە ئۈرۈمچىدە ‹‹فاڭ فاڭ گىتار سەنئەت مەركىزى›› تەسىس قىلىپ، ساپ كىلاسسىك گىتار دەرسلىكىنى ئۆگەتتى، ئاپتونوم رايونىمىزنىڭ ھەر قايسى جايلىرىدىكى گىتار ئوقۇتقۇچىلىرى بەس – بەستە قاتنىشىپ، شىنجاڭ گىتار مۇزىكىسىنىڭ تەرەققىياتىنى ئىلگىرى سۈردى.
</S>
<S ID=50223>
فاڭ فاڭنىڭ 2013 – يىلىدىن باشلاپ ئۈرۈمچىدە تەربىيەلىگەن ئوقۇغۇچىسى لى زېخاۋ، قىسقىغىنا ئۈچ يىللىق ئۆگىنىش مۇساپىسىدىن كېيىن، مۇزىكا ساھەسىدە جۇلالىنىشقا باشلاپ، ئىلگىرى – كېيىن بولۇپ چاڭشا، چىڭداۋ، شېنجېن، شياڭگاڭ، شاڭخەي، شېنياڭدىكى خەلقئارا ۋە دۆلەت ئىچى مۇسابىقىسىنىڭ ئۆسمۈرلەر گۇرۇپپىسى بويىچە چېمپىيون بولۇپ، دۆلىتىمىز ئىچىدىكى بارلىق زور مۇسابىقىلەرنىڭ چېمپىيونلۇقىغا ئېرىشىش ئارزۇسىنى ئىشقا ئاشۇردى.
</S>
<S ID=50224>
    ھازىر فاڭ فاڭ شېنجېندا ئولتۇراقلىشىپ قالغان بولسىمۇ، لېكىن شىنجاڭلىق ئوقۇغۇچىلارغا تېخىمۇ ياخشى يېتەكچىلىك قىلىش ئۈچۈن، ئۇ يەنىلا دائىم ئالاقە تورى ئارقىلىق نەق مەيداندا يېتەكچىلىك قىلدى، مەيلى ئۆگىنىش ياكى تۇرمۇشتا بولسۇن، ئۇنىڭ ئوقۇغۇچىلارغا بولغان پوزىتسىيەسى: يول يىراق بولسىمۇ، قەدەم تاشلىسىڭىزلا مەنزىلگە چوقۇم يېتەلەيسىز.
</S>
<S ID=50225>
    ئۇ دائىم مۇنداق دەيدۇ: ‹‹شىنجاڭ مېنىڭ يۇرتۇم، يۇرتۇمنى مەڭگۈ سېغىنىمەن، گىتار مېنىڭ ھاياتىم، جىسمىمدا توختىماي ئېقىۋاتقان قېنىم، مەن قېنىمنى يۇرتۇمنىڭ تۇپرىقىغا چېچىپ، يۇرتۇمنىڭ تۇپرىقىنى ياشارتىشنى ئۈمىد قىلىمەن››.
</S>
</TEXT>
/BODY
/DOC