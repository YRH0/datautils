<DOC>
<DOCID>TIANSHAN.524075</DOCID>
<HEADER>
<CLASS>خەلقئارا</CLASS>
<DATE>2016-05-20 11:09:26</DATE>
</HEADER>
<BODY>
<HEADLINE>
<S ID=28549>
ئوتتۇرا شەرق جامائەتچىلىكى: ئىككى ھەپتىدە سادامنى قوغلاپ چىقارغان ئامېرىكا ئارمىيەسى نېمە ئۈچۈن ئىككى يىلدىن بۇيان تېررورچىلارنى يوقىتالمايدۇ؟
</S>
</HEADLINE>
<TEXT>
<S ID=28550>
   نېفىت بايلىقى مول ئىراقتا ئۇرۇش پارتلىغاندىن كېيىن، ئىراق تىپىنى ئۆزگەرتىشتە مۇۋەپپەقىيەت قازىنىش تۈگۈل، ئەكسىچە ئوتتۇرا شەرقتە ۋەزىيىتى ئېغىر دەرىجىدە داۋالغۇپ تۇرىدىغان دۆلەتلەرنىڭ بىرى بولۇپ قالدى. رادىكال تەشكىلات ‹‹شام ئىسلام دۆلىتى›› يېقىندا باغداد قاتارلىق جايلاردا ھۇجۇم قىلىش يۇقىرى دولقۇنىنى قايتا قوزغىدى، بۇنىڭ بىلەن ئىراقنىڭ خەۋپسىزلىك ۋەزىيىتى يامانلىشىپ، يەنە بىر قېتىم كىشىلەرنىڭ دىققەت نۇقتىسى بولۇپ قالدى.
</S>
<S ID=28551>
   قانلىق ۋەقە خەلقئارا جەمئىيەتنى لەرزىگە سالدى
</S>
<S ID=28552>
   ئىراق ساقچى دائىرىلىرى 13 – ماي: پايتەخت باغدادنىڭ شىمالىدىكى بالاد بازىرى شۇ كۈنى سەھەردە ھۇجۇمغا ئۇچراپ، ۋەقەدە ئاز دېگەندىمۇ 16 كىشى قازا قىلدى، 30 غا يېقىن كىشى يارىلاندى، دېدى. بىر ھەپتىدىن بۇيان، باغداد ۋە ئۇنىڭ ئەتراپىدىكى شەھەر – بازارلاردا تېررورلۇق ھۇجۇمى كۆپ يۈز بېرىپ، نۇرغۇن بىگۇناھ پۇقرا ۋە ئىراق قوراللىقلىرى قازا قىلدى، بۇ، سەئۇدى ئەرەبىستانىنىڭ ‹‹تۇرمۇش گېزىتى››دە ‹‹قانلىق بىر ھەپتە›› دېيىلدى.
</S>
<S ID=28553>
   ‹‹شام ئىسلام دۆلىتى›› ئارقىدىن بايانات ئېلان قىلىپ، بۇ قېتىمقى ھۇجۇمنىڭ شىئە خەلق ئەسكەرلىرى بىلەن ئىراق ھۆكۈمەت ئارمىيەسىنىڭ بىرلىشىپ ‹‹شام ئىسلام دۆلىتى›› ئىگىلىۋالغان جايلارنى قايتۇرۇۋالغانلىقىغا قارىتىلغان ئۆچ ئېلىش ھەرىكىتى ئىكەنلىكىنى ئېيتتى. شۇ كۈنى باغدادتا يەنە ئۈچ قېتىم تېررورلۇق ھۇجۇمى يۈز بەردى، ھازىرغىچە ھېچقانداق كىشى ياكى تەشكىلات بۇ ئىشقا جاۋابكار بولىدىغانلىقىنى جاكارلىمىدى.
</S>
<S ID=28554>
   باغدادنىڭ شەرقىدىكى سادىر شەھىرىدىكى كىشىلەر توپلاشقان بازاردا 11 – ماي ئۈچ قېتىم ئاپتوموبىلبومبا پارتلاپ، 96 كىشى قازا قىلدى، 171 كىشى يارىلاندى، بۇلارنىڭ كۆپ ساندىكىسى بىگۇناھ پۇقرالار. بۇ، بۇ يىلدىن بۇيان ئىراقتا يۈز بەرگەن ئەڭ ئېچىنىشلىق پارتلىتىش ۋەقەسى بولۇپ، تاراتقۇلار 11 – ماينى ‹‹باغدادتىكى ئەڭ قانلىق بىر كۈن›› دېدى. سادىر شەھىرى شىئەلەر ئولتۇراقلاشقان رايون بولۇپ، باغداد شەھىرىدىكى ئەڭ خەتەرلىك رايون. ‹‹شام ئىسلام دۆلىتى›› قوراللىقلىرى بۇ قېتىمقى ھۇجۇمنى قوزغىغانلىقىنى، نىشانىنىڭ بازاردىكى شىئە خەلق ئەسكەرلىرى ئىكەنلىكىنى جاكارلىدى.
</S>
<S ID=28555>
   ‹‹شام ئىسلام دۆلىتى››نىڭ تېررورلۇق قىلمىشى ب د ت خەۋپسىزلىك كېڭىشىنىڭ كۈچلۈك ئەيىبلىشىگە ئۇچرىدى. خەۋپسىزلىك كېڭىشى 12 – ماي بايانات ئېلان قىلىپ: تېررورلۇق ھۇجۇمى پەيدا قىلغۇچىلارنى قانۇن بويىچە بىر تەرەپ قىلىش كېرەك، دېدى. باياناتتا مۇنداق دېيىلدى: خەۋپسىزلىك كېڭىشى ‹‹شام ئىسلام دۆلىتى››نىڭ ئىراققا قوزغىغان دۆلەت ۋە رايون مۇقىملىقىغا زىيان يەتكۈزىدىغان بارلىق ھۇجۇمىنى ئەيىبلەيدۇ ھەم ئىراقنىڭ مۇستەقىللىقى، ئىگىلىك ھوقۇقى، زېمىن پۈتۈنلۈكى، دۆلەتنىڭ بىرلىكى ۋە خەۋپسىزلىكىنى قوغداش ئۈچۈن تىرىشىدۇ. خەۋپسىزلىك كېڭىشى ئىراق ھۆكۈمىتى بىلەن ھەمراھلىرىنىڭ ‹‹شام ئىسلام دۆلىتى››گە زەربە بېرىپ، مۇقىملىقنى ئەسلىگە كەلتۈرۈشكە تىرىشىشىنى ئالقىشلايدۇ.
</S>
<S ID=28556>
   ھازىر ‹‹شام ئىسلام دۆلىتى›› ئىراقنىڭ غەربى ۋە شىمالىدىكى نۇرغۇن جاينى ئىگىلىۋالدى، يەنە بىر قانچە ئۆلكىدە ئىراق ھۆكۈمەت ئارمىيەسى بىلەن كەسكىن ئۇرۇش قىلىۋاتىدۇ. ئىراق ھۆكۈمەت ئارمىيەسى 3 – ئاينىڭ ئاخىرىدا 2 – چوڭ شەھەر موسۇلنى قايتۇرۇۋېلىش ئۇرۇشىنى قوزغىغانلىقىنى جاكارلىدى، بۇنىڭغا قارىتا ‹‹شام ئىسلام دۆلىتى›› تېخىمۇ ۋەھشىي ئۆچ ئېلىش ھەرىكىتىنى قوزغىدى. ب د ت نىڭ ئىراققا ياردەم بېرىش ئۆمىكىنىڭ ئىستاتىستىكا مەلۇماتىغا قارىغاندا، بۇ يىل 4 – ئايدا ئىراقتا يۈز بەرگەن زوراۋانلىق توقۇنۇشى ۋە تېررورلۇق ھۇجۇمىدا ئاز دېگەندىمۇ 741 كىشى قازا قىلغان، 1374 كىشى يارىلانغان.
</S>
<S ID=28557>
   خەۋپسىزلىك ۋەزىيىتى يامانلىشىپ، سىياسىي كىرىزىس كەسكىنلەشتى
</S>
<S ID=28558>
   ئىراق خەۋپسىزلىك ۋەزىيىتىنىڭ يامانلىشىشى بىلەن بىللە، سىياسىي كىرىزىس داۋاملاشتى. مۇشۇ ئاينىڭ بېشىدا ئىراق ھۆكۈمىتى بىلەن پارلامېنت پالەچ ھالغا چۈشۈپ قېلىپ، سىياسىي ئىسلاھات مۇساپىسى گۇمران بولۇش گىردابىغا بېرىپ قالدى. ب د ت باش كاتىپىنىڭ ئىراق مەسىلىسى خاس ۋەكىلى قۇبىش ئىراق پارلامېنتىنىڭ خىزمىتىنى بالدۇراق ئەسلىگە كەلتۈرۈش بىلەن بىللە، ‹‹ھەقىقىي ئىسلاھات››نى باشلاش ئۈچۈن يېڭى ھۆكۈمەتنى تەيىنلەشنى مۇراجىئەت قىلدى. ئىراق دائىرىلىرىنىڭ ھازىر ئىچكى ۋەزىيەتنى كونترول قىلىشقا قۇربىتى يەتمەيدۇ، ئۇنىڭ ئۈستىگە زور جامائەت پىكرى بېسىمىغا دۇچ كېلىۋاتىدۇ، مانا مۇشۇنداق قوش قىيىنچىلىق تۈپەيلىدىن، بۇ دۆلەتنىڭ كېيىنكى خەۋپسىزلىك ۋەزىيىتى كىشىنى تېخىمۇ ئەندىشىگە سالىدۇ. ئىراق خەۋپسىزلىك قىسىمى بىر تەرەپتىن، تېررورلۇق ھۇجۇمىغا، يەنە بىر تەرەپتىن، ئاۋامنىڭ نامايىشىغا تاقابىل تۇرۇشى كېرەك. بۇنىڭ بىلەن جەڭگىۋارلىقى گۇمانغا ئۇچراۋاتقان بۇ قوشۇننىڭ تېررورچىلارنى بىتچىت قىلىش ئېغىر مەسئۇلىيىتىنى زىممىسىگە ئېلىشى تەس بولۇۋاتىدۇ.
</S>
<S ID=28559>
   ئىراق ھۆكۈمىتى كۆپلەپ يۈز بېرىۋاتقان تېررورلۇق ھۇجۇمى ئالدىدا نېمە قىلارىنى بىلمەي قالغانلىقتىن، ھەر ساھەدىكىلەرنىڭ ئەيىبلىشىگە ئۇچرىدى. نۇرغۇن ئىراق پۇقراسى 12 – ماي باغداد كوچىلىرىدا نامايىش قىلىپ ئېتىراز بىلدۈردى. ئۇلار ئىراقنىڭ دۆلەت بايرىقى ۋە لوزۇنكىلارنى كۆتۈرۈپ، ھۆكۈمەتنىڭ پۇقرالارنى قوغدىيالمىغانلىقىنى ئەيىبلىدى ھەم كابىنېت مىنىستىرىنىڭ ۋەزىپىسىدىن ئىستېپا بېرىشىنى تەلەپ قىلدى.
</S>
<S ID=28560>
   شىئەلەرنىڭ دىنىي داھىيسى ھاياتۇللا سىستانى 13 – ماي ھۆكۈمەت مەسئۇللىرىنىڭ ئاۋامنىڭ ساداسى، دىنىي زاتلارنىڭ دۆلەتنىڭ ھازىرقى ئەھۋالىنى ئۆزگەرتىش نەسىھەتىگە قۇلاق سالمىغانلىقىدىن غەزەپلەندى. ئۇنىڭ ۋەكىلى شىئەلەرنىڭ مۇقەددەس شەھىرى كەربالادا: ‹‹سىياسىيونلار قاچانمۇ ئاقىلانىلىك بىلەن ئىش قىلىدىغاندۇ، سىياسىي ماجىرادىن ۋاز كېچىش ۋە ئۆز مەنپەئىتىنى ئويلاش بىلەنلا دۆلەتنى باشقۇرۇش ئىشلىرىنىڭ پەسكويغا چۈشۈۋاتقانلىقىنى چەكلەش توغرىسىدا ئورتاق تونۇش ھاسىل قىلغىلى بولامدۇ؟›› دېگەن. ئىگىلىنىشىچە، بۇ، بىر يىلدىن بۇيان سىستانىنىڭ تۇنجى قېتىم سىياسىي پوزىتسىيەسىنى بىلدۈرۈشى بولۇپ، بۇنىڭدىن مەسىلىنىڭ ئېغىر ئىكەنلىكىنى كۆرۈۋالغىلى بولىدۇ.
</S>
<S ID=28561>
   مىسىر ئېھرام سىياسىي ۋە ئىستراتېگىيە تەتقىقات مەركىزىنىڭ مۇدىرى غەنى جامال مۇنداق دېدى: ‹‹ھازىر، نۇقسانلىرى كۆپ ئىراقنىڭ خەۋپسىزلىك ئەھۋالى تېررورلۇق ھەرىكەتلىرىگە تېخىمۇ قولايلىق يارىتىپ بېرىۋاتىدۇ››. ئۇ يەنە: ‹‹قوراللىق ئۇنسۇرلار پىرىنسىپ جەھەتتىن بىخەتەرلىكنى تەكشۈرۈش نۇقتىسىدا تەكشۈرۈلگەندىن كېيىن، ئاندىن بارماقچى بولغان نىشانىغا بارالايدۇ››، دېدى. ئىراق ساقچى دائىرىلىرىمۇ قوراللىق ئۇنسۇرلارنىڭ ھۇجۇم قىلىشتىن ئىلگىرى ساقچىلارنىڭ بىر نەچچە تەكشۈرۈش پونكىتىدىن توسالغۇسىز ئۆتۈپ كەتكەنلىكىنى ئېتىراپ قىلدى.
</S>
<S ID=28562>
   كۈندىن – كۈنگە يامانلىشىۋاتقان ئىراقنىڭ خەۋپسىزلىك ۋەزىيىتى تۈپەيلىدىن، ئىراقنىڭ ئىنسانپەرۋەرلىك كىرىزىسى تېخىمۇ ئېغىرلاشتى. قۇبىشنىڭ يېقىندا خەۋپسىزلىك كېڭىشىگە تاپشۇرغان دوكلاتىغا قارىغاندا، ئىراقنىڭ ئىچكى ۋەزىيىتى ۋە ئىراق ئارمىيەسىنىڭ سىجىل ھەربىي ھەرىكىتىدىن قارىغاندا، بۇ رايوننىڭ ئىنسانپەرۋەرلىك كىرىزىسى ۋە بۇنىڭدىن كېلىپ چىققان تەسىر ئۈزلۈكسىز كەسكىنلەشكەن. ھازىر، ئىراق دۇنيا بويىچە ئىنسانپەرۋەرلىك كىرىزىسى ئەڭ ئېغىر رايونلارنىڭ بىرى بولۇپ، تەخمىنەن ئۈچتىن بىر قىسىم ئىراقلىق ئىنسانپەرۋەرلىك ياردىمىگە موھتاج ئىكەن؛ كېيىنكى بىر نەچچە ئاي ئىچىدە 2 مىليون ئىراقلىق يۇرت – ماكانىدىن ئايرىلىدىكەن.
</S>
<S ID=28563>
   غەنى جامال: ئىراقنىڭ قالايمىقانچىلىق ۋەزىيىتىنى كونترول قىلىش تەس، دېدى.
</S>
<S ID=28564>
   تېررورچىلارنىڭ قايتا كۈچىيىشىگە كىم سەۋەبچى؟
</S>
<S ID=28565>
   تەھلىلچىلەر: ‹‹شام ئىسلام دۆلىتى››نىڭ يېقىندىن بۇيان ئارقا – ئارقىدىن قوزغىغان ھۇجۇمىنىڭ ئوڭۇشلۇق بولۇشى ئۇلارنىڭ ‹‹جەڭ تاكتىكىسى››نى ئۆزگەرتكەنلىكى بىلەن مۇناسىۋەتلىك، دېدى. ‹‹ۋال كوچىسى گېزىتى››نىڭ خەۋىرىگە قارىغاندا، ئارقا – ئارقىدىن يۈز بەرگەن پارتلىتىش ۋەقەسى ‹‹شام ئىسلام دۆلىتى››نىڭ جەڭ مەيدانلىرىدا ئوڭۇشسىزلىققا ئۇچرىغاندىن كېيىن، جەڭ تاكتىكىسىنى ئۆزگەرتكەنلىكىنى كۆرسىتىپ بېرىدۇ، يەنى ئۇلار ئىراق ھۆكۈمەت ئارمىيەسى بىلەن بىۋاسىتە توقۇنۇشتىن ساقلىنىش ئۈچۈن، مىنا، مەرگەن ۋە ئادەمبومبىغا تايىنىپ، تېررورلۇق ھەرىكىتى سادىر قىلغان.
</S>
<S ID=28566>
   كارنېگې خەلقئارا تىنچلىق فوندى جەمئىيىتىنىڭ ئىراق مەسىلىسى بويىچە مۇتەخەسسىسى مەنسۇر مۇنداق دېدى: جەڭ مەيدانلىرىدىكى ئوڭۇشسىزلىق ‹‹شام ئىسلام دۆلىتى››نى تۇتقۇن قىلىش، تېررورلۇق ھۇجۇمى دېگەندەك ئۇسۇللار ئارقىلىق جاھىللىق بىلەن قارشى تۇرۇشقا مەجبۇرلىدى. بۇ، ئىراق دائىرىلىرىنىڭ تېخىمۇ كەسكىن خەۋپسىزلىكنى قوغداش تەدبىرلىرىنى قوللىنىشى كېرەكلىكى، ئۇنداق بولمىغاندا، ‹‹شام ئىسلام دۆلىتى›› ھەرىكىتىنىڭ ئالدىنى ئېلىشنىڭ ئوڭاي ئەمەسلىكىدىن دېرەك بېرىدۇ.
</S>
<S ID=28567>
   مىسىر ‹‹ۋافد گېزىتى››دە: ‹‹ئىككى ھەپتىدە سادامنى قوغلاپ چىقارغان ئامېرىكا ئارمىيەسى نېمە ئۈچۈن ئىككى يىلدىن بۇيان تېررورچىلارنى يوقىتالمايدۇ؟ &lt;شام ئىسلام دۆلىتى&gt;نىڭ قولچوماقچىلىرى زادى كىم؟›› دېگەندەك گۇمانلار ئوتتۇرىغا قويۇلدى.
</S>
<S ID=28568>
   ئامېرىكا ‹‹دىپلوماتىيە سىياسىتى›› ژۇرنىلىنىڭ يېڭى سانىدا مۇنداق دېيىلدى: ھازىر، ‹‹شام ئىسلام دۆلىتى›› ئىراقتىكى ئۇرۇشتا تېخىمۇ كۆپ ئۇچقۇچىسىز ئايروپىلان ئىشلىتىش ئۈچۈن ئىزدەنمەكتە، بۇ، ئامېرىكا ھۆكۈمىتىنىڭ تېررورلۇققا قارشى تۇرۇش تاكتىكىسىنىڭ سەۋەنلىكى تۈپەيلىدىن بولغان.
</S>
<S ID=28569>
   ئامېرىكا دىپلوماتىيە ئىشلىرى ئوبزورچىسى كوك سوۋىل مۇنداق دەپ قارىدى: ئامېرىكا ئارمىيەسى ئېلان قىلغان ئۇچۇر نۇسخىسىدا ئامېرىكا ئارمىيەسى رەھبەرلىك قىلغان ئىتتىپاقداش ئارمىيەنىڭ قولغا كەلتۈرگەن ‹‹يېڭى نەتىجىسى›› تونۇشتۇرۇلسىمۇ، ئىراقنىڭ تېررورلۇققا قارشى تۇرۇش ئەمەلىي ئەھۋالى كىشىنى ئۈمىدسىزلەندۈرىدۇ.
</S>
<S ID=28570>
   ئامېرىكا دىپلوماتىيە مۇناسىۋىتى جەمئىيىتىنىڭ ئالىي تەتقىقاتچىسى تاگېي: ھازىر ئامېرىكا زۇڭتۇڭ سايلىمىدا ئامېرىكا ھۆكۈمىتىنىڭ خەلقئارادا قىلغان نۇرغۇن ۋەدىسىدىن ۋاز كېچىپ، ئەمدى دۇنيا ساقچىسى بولماسلىقنى تەلەپ قىلىشتەك ‹‹يەككىچىلىك›› كەيپىياتى كۆرۈلۈپ، ئامېرىكىنىڭ جۇمھۇرىيەتچىلەر پارتىيەسى بىلەن دېموكراتلار پارتىيەسىنىڭ دىپلوماتىيە سىياسىتىدىكى ئورتاق تونۇشىنى بۇزۇپ تاشلىدى، شۇنداقلا ئامېرىكا قابىللار قاتلىمىدىكىلەر بىلەن ئاممىنىڭ ئامېرىكا دىپلوماتىيە سىياسىتىگە بولغان تونۇشىدىكى پەرقنى نامايان قىلدى، دەپ قارىدى.
</S>
<S ID=28571>
   ئوتتۇرا شەرقتىكى بەزى تەھلىلچىلەر مۇنداق دەپ قارىدى: ئىراق ۋەزىيىتىنىڭ بۈگۈنكىدەك تەرەققىي قىلىشىدا ئامېرىكىنىڭ باش تارتىپ بولمايدىغان مەسئۇلىيىتى بار. ئىراقتىكى تېررورچىلارنىڭ قايتا كۈچىيىشى ئامېرىكىنىڭ ئوتتۇرا شەرق سىياسىتىنى تەڭشىشى ۋە تېررورلۇققا قارشى تۇرۇش ئىستراتېگىيەسىنى تارايتىشى بىلەن مۇناسىۋەتلىك، بولۇپمۇ ئامېرىكىنىڭ ئىراققا ئوخشاش ئوتتۇرا شەرقتە تىپىنى ئۆزگەرتىۋاتقان دۆلەتكە ياردەم بېرىشى خەقنىڭ دوپپىسىغا جىگدە سالغانلىق بولۇپ، تېررورلۇققا قارشى تۇرۇشنى مەنپەئەتلىنىشكە ئايلاندۇرۇش ۋە تېخىمۇ كۆپ ئۆلچەمنى قوللىنىش قاتارلىقلارنىڭ ھەممىسى بۇ دۆلەتلەرنىڭ ئىقتىسادى ۋە خەلق تۇرمۇشى مەسىلىسىنى ئۆزگەرتىش تەس بولۇش، دىن بىلەن دىندىن خالىي كۈچلەر ئېغىر دەرىجىدە قارشىلىشىش، ئۇرۇشتىن كېيىنكى ئاپەتلەرنى تەلتۆكۈس تۈگىتىشكە ئامال بولماسلىق، تېررورلۇق – ئەسەبىيلىك قاتارلىقلارنىڭ كېلىپ چىقىشىدىكى تۈپ مەنبەدۇر.
</S>
<S ID=28572>
‹‹خەلق گېزىتى››دىن
</S>
</TEXT>
/BODY
/DOC