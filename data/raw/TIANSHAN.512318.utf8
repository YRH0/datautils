<DOC>
<DOCID>TIANSHAN.512318</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-03-23 18:11:49</DATE>
</HEADER>
<BODY>
<HEADLINE>
<S ID=21735>
باش باھاردا چامغۇرلۇق كەنتىدە مەشرەپ
</S>
</HEADLINE>
<TEXT>
<S ID=21736>
 مۇيەسسەر ئاباھامىت
</S>
<S ID=21737>
   ‹‹8 – مارت›› ئاياللار بايرىمى كۈنى مەكىت ناھىيەسىنىڭ بازارجەمى يېزىسى چامغۇرلۇق كەنت كومىتېتىنىڭ ھويلىسى قاينام – تاشقىنلىققا چۆمگەنىدى.
</S>
<S ID=21738>
بۇ كۈنى ئاپتونوم رايونلۇق ئەدەبىيات – سەنئەتچىلەر بىرلەشمىسىدىن ‹‹ئۈچ ئەل›› خىزمىتى بىلەن بۇ كەنتكە چۈشكەن كادىرلار كەنتتىكى ئاياللارنىڭ بايرىمىنى تەبرىكلەپ مول مەزمۇنلۇق پائالىيەتلەرنى ئورۇنلاشتۇرغانىدى.
</S>
<S ID=21739>
  ئاپتونوم رايونلۇق ئەدەبىيات – سەنئەتچىلەر بىرلەشمىسىنىڭ 3 – تۈركۈمدىكى ‹‹ئۈچ ئەل›› خىزمىتى گۇرۇپپىسى 2 – ئاينىڭ 25 – كۈنى بۇ كەنتكە كېلىپلا كەنتنىڭ ئەھۋالىنى ئىگىلىدى.
</S>
<S ID=21740>
تۇنجى قېتىم دېھقان ئاياللارغا ‹‹8 – مارت›› ئاياللار بايرىمىنى ئەھمىيەتلىك ئۆتكۈزۈپ بېرىش مەقسىتىدە تەييارلىق خىزمەتلەرنى ئىشلەپ، بىر مەيدان رەڭدار، ئۆزگىچە، مەنىلىك مەشرەپ ئۆتكۈزۈپ كەنتتىكىلەر بىلەن چۈشىنىشنى چوڭقۇرلاشتۇرۇپ، ئارىلىقنى يېقىنلاشتۇردى.
</S>
<S ID=21741>
پائالىيەتتە كەنت ئاھالىلىرى ئۆزلىرى تەييارلىغان دولان ئۇسسۇلىنى ئوينىدى، دېھقان ئاياللار خىزمەت گۇرۇپپىسى تىككۈزۈپ بەرگەن چىرايلىق ئەتلەس كۆڭلەك بىلەن دوپپىنى كىيىپ مودېل ماڭدى، شېئىر دېكلاماتسىيە قىلدى، ناخشا ئېيتىپ ئۇسسۇل ئويناپ، ئىناقلىق، گۈزەللىك، ساغلاملىق، شادلىق باش تېما قىلىنغان مەشرەپنى قىزىتىۋەتتى.
</S>
<S ID=21742>
بۇ كۈنكى مەشرەپكە كەنتتىكى 300 دىن ئارتۇق ئايال قاتناشتى.
</S>
<S ID=21743>
   ئاپتونوم رايونلۇق ئەدەبىيات – سەنئەتچىلەر بىرلەشمىسىدىن 2 – قاراردا بۇ كەنتكە چۈشكەن شىرئەلى ئىمىن 3 – قاراردىكى ‹‹ئۈچ ئەل›› خىزمەت گۇرۇپپىسىدىكىلەرگە خىزمەتلەرنى ئۆتكۈزۈپ بېرىش، بۇنىڭدىن كېيىنكى خىزمەتلەرنى ماسلاشتۇرۇش ئۈچۈن ئۇلار بىلەن بىللە كەلگەنىدى.
</S>
<S ID=21744>
ئاپتونوم رايونلۇق ئەدەبىيات – سەنئەتچىلەر بىرلەشمىسىدىكى كادىرلار ‹‹ئۈچ ئەل›› خىزمىتى بويىچە بۇ ناھىيەگە چۈشكەن ئىككى يىلدىن بۇيان، كەنتلەرگە نۇرغۇن ياخشى ئىشلارنى قىلىپ بەردى، ئۆتكەن يىلى خىزمەت گۇرۇپپىسىدىكى كادىرلار بۇ كەنتنىڭ ‹‹پارتىيە تەشكىلاتى ئاجىز، چېچىلاڭغۇ كەنت›› دېگەن قالپىقىنى چۆرۈپ تاشلاشقا ناھايىتى كۈچىدى؛ ھېيت – بايراملاردا ھەر خىل شەكىلدىكى پائالىيەتلەرنى قانات يايدۇرغاندىن سىرت، كەنتتىكى 328 نامرات ئائىلىنىڭ ھەر بىرىگە 20 دىن چۈجە، ئالاھىدە قىيىنچىلىقى بار 185 ئاھالىگە بىردىن تېلېۋىزور تارقاتتى؛ ئىككى مەھەللىنىڭ ئۈچ كىلومېتىر يولىنى ئاسفالتلاشتۇرۇپ بەردى، 20 كىلومېتىر يىراقلىقتىكى سۇپا دۆڭ كەنتىگە ئىككى قۇدۇق كولاپ بەردى، كۆۋرۈك سېلىپ بەردى.
</S>
<S ID=21745>
خىزمەت گۇرۇپپىسى ‹‹ئەسەبىيلىكنى تۈگىتىش››تېمىسىدىكى زېھىن سىناش مۇسابىقىسى، كۆڭۈل ئېچىش پائالىيەتلىرىدە دەرىجىگە ئېرىشكەنلەرنى توڭلاتقۇ، كىرئالغۇ، شامالدۇرغۇچ بىلەن مۇكاپاتلاپ، دېھقانلارنىڭ پائالىيەتكە قاتنىشىش قىزغىنلىقىنى يۇقىرى كۆتۈردى.
</S>
<S ID=21746>
   ئاپتونوم رايونلۇق ئەدەبىيات – سەنئەتچىلەر بىرلەشمىسىدىن 2 – قاراردا كەنتكە چۈشكەن خىزمەت گۇرۇپپىسى ئەدەبىيات – سەنئەتچىلەر بىرلەشمىسىدىكى ھەر قايسى جەمئىيەتلەرنىڭ ياردىمىدە ئاپتونوم رايونىمىزدىكى ئاتاقلىق سەنئەتكارلارنى مەكىت ناھىيەسىگە تەكلىپ قىلىپ، نەق مەيداندا ئويۇن قويغۇزۇپ، ئامما بىلەن ئارتىسلارنىڭ ئارىلىقىنى يېقىنلاشتۇرۇپ، ئۇلارنىڭ مەنىۋى تۇرمۇشىنى بېيىتتى، دېھقانلارنى دولان مەدەنىيىتىنى تېخىمۇ چۈشىنىش ھەم قەدرىگە يېتىش پۇرسىتىگە ئىگە قىلدى.
</S>
<S ID=21747>
‹‹1000 كىشىلىك تەربىيەلەش پىلانى›› بويىچە بۇ ناھىيەگە كېلىپ تەربىيەلەشنى يولغا قويدى. ئاپتونوم رايونلۇق ناخشا – ئۇسسۇل ئۆمىكىدىكى ئارتىسلارنى تەكلىپ قىلىپ، ناھىيەلىك سەنئەت ئۆمىكى ھەم خەلق سەنئەتكارلىرىغا كەسپىي جەھەتتىن يېتەكچىلىك قىلدۇردى.
</S>
<S ID=21748>
فوتوگرافلار جەمئىيىتى فوتوگراف ھەۋەسكارلىرىغا، رەسساملار دېھقان رەسساملارغا، يازغۇچى، شائىرلار قەلەمكەشلەرگە يېتەكچىلىك قىلدى.
</S>
<S ID=21749>
بۇنىڭ ئۈنۈمى ئىنتايىن ياخشى بولۇپ، دولان مەدەنىيىتىنىڭ ۋارىسلىرى كۈندىن – كۈنگە كۆپەيدى.
</S>
<S ID=21750>
يېزا – قىشلاقلاردىكى دېھقان رەسساملار سىزغان رەسىملەر ئاپتونوم رايونىمىز ۋە مەملىكىتىمىز بويىچە ياخشى نەتىجىلەرگە ئېرىشتى.
</S>
<S ID=21751>
   3 – تۈركۈمدە كەنتكە چۈشكەن خىزمەت گۇرۇپپىسىدىكى كادىرلار كەنتكە ئورۇنلىشىپلا كەنت كادىرلىرى بىلەن دوستلۇق ئورناتتى، ھەر بىر كادىر ئۆزىنىڭ ئىش تەقسىماتى بويىچە تېزلا ئىشقا كىرىشىپ كەتتى.
</S>
<S ID=21752>
5 – مارت خىزمەت گۇرۇپپىسىدىكى كادىرلار كەنتتە كۆچەت تىكىۋاتقان دېھقانلارغا قوي سويۇپ، پولۇ ئېتىپ ئۇلاردىن ھال سورىدى.
</S>
<S ID=21753>
   كەنت ئاھالىسى ھۆرىگۈل تۇرسۇن مۇنداق دېدى: خىزمەت گۇرۇپپىسى كەنتىمىزگە كەلگەندىن بۇيان، تۇرمۇش قىيىنچىلىقىمىزغىلا ھەمدەم بولۇپ قالماي، مەنىۋى تۇرمۇشىمىزنىمۇ بېيىتتى.
</S>
<S ID=21754>
بۇرۇن تېلېۋىزوردىلا كۆرىدىغان داڭلىق ئارتىسلار ھازىر ئىشىك تۈۋىمىزدە بىزگە ئويۇن قويۇپ بېرىدىغان بولدى.
</S>
<S ID=21755>
ھازىر دېھقانچىلىقنىڭ ئارسال ۋاقتى بولغاچقا، بىز خىزمەت گۇرۇپپىسىدىكىلەرنىڭ ياردىمىدە مەشرەپ ئۇيۇشتۇرۇپ مەنىۋى تۇرمۇشىمىزنى بېيىتىۋاتىمىز.
</S>
<S ID=21756>
   خىزمەت گۇرۇپپىسىنىڭ مۇئاۋىن باشلىقى قەيسەر قەييۇم مۇنداق دېدى: بۇ يىلقى ‹‹ئۈچ ئەل›› خىزمەت گۇرۇپپىسىنىڭ ئاساسلىق ۋەزىپىسى كەنت كومىتېتىنىڭ خىزمەتلىرىنى كۈچەيتىش، ئەسەبىيلىككە قارشى تۇرۇش خىزمىتىنى تېخىمۇ چوڭقۇرلاشتۇرۇش، نامراتلارنى دەل جايىدا يۆلەش.
</S>
<S ID=21757>
بىز تېخى ئەھۋال ئىگىلەش باسقۇچىدا. كەنتتىكى يۆلەشكە تېگىشلىك نامرات ئاھالىلەر قانچىلىك؟
</S>
<S ID=21758>
بىز ئۇلارغا ياخشى بىر چىقىش يولى تېپىپ بېرىش ئۈستىدە مۇزاكىرە قىلىۋاتىمىز.
</S>
</TEXT>
/BODY
/DOC