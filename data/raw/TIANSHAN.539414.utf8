<DOC>
<DOCID>TIANSHAN.539414</DOCID>
<HEADER>
<CLASS>خەلقئارا</CLASS>
<DATE>2016-08-08 16:38:46</DATE>
</HEADER>
<BODY>
<HEADLINE>
<S ID=38002>
ئۇكرائىنا، گېرمانىيە، شىۋېيتسىيە رۇسىيەنى ھاۋادىن چارلىماقچى
</S>
</HEADLINE>
<TEXT>
<S ID=38003>
    شىنخۇا ئاگېنتلىقى، موسكۋا، 8-ئاۋغۇست تېلېگراممىسى: رۇسىيە تاراتقۇلىرىنىڭ 8-ئاۋغۇستتىكى خەۋىرىگە قارىغاندا، ئۇكرائىنا، گېرمانىيە ۋە شىۋېيتسىيە قاتارلىق ئۈچ دۆلەت «ھاۋا بوشلۇقى ئېچىش ئەھدىنامىسى»گە ئاساسەن رۇسىيەنى ھاۋا بوشلۇقىدىن چارلاشنى باشلىغان.
</S>
<S ID=38004>
    «بۈگۈنكى رۇسىيە» ئاگېنتلىقىنىڭ 8-ئاۋغۇست رۇسىيە دۆلەت مۇداپىئە مىنىستىرلىقىنىڭ يادرو خەتىرىنى ئازايتىش مەركىزىنىڭ مۇۋەققەت مۇدىرى سېرگي زابېلونىڭ سۆزىنى نەقىل كەلتۈرۈشىچە، كېلىشىم بويىچە 8-ئاۋغۇستتىن 12-ئاۋغۇستقىچە ئۇكرائىنا، گېرمانىيە ۋە شىۋېيتسىيە قاتارلىق ئۈچ دۆلەت ئارمىيەسىنىڭ كۆزەتكۈچى خادىملىرى شىۋېيتسىيەنىڭ SAAB-340B تىپلىق ئايروپىلانىغا ئولتۇرۇپ، بەلگىلەنگەن لىنىيە بويىچە رۇسىيەنىڭ ھاۋا بوشلۇقىدىن چارلايدىكەن.
</S>
<S ID=38005>
    زابېلونىڭ ئېيتىشىچە، SAAB-340B تىپلىق ئايروپىلانىغا قورال سەپلەنمىگەن بولۇپ، ئايروپىلاندىكى رازۋېدكا ئەسلىھەلىرى خەلقئارا ئۆلچەمگە ئۇيغۇن، «ھاۋا بوشلۇقىنى ئېچىش ئەھدىنامىسى»گە ئۇيغۇن ئىكەن.
</S>
<S ID=38006>
شۇنىڭ بىلەن بىرگە يەنە رۇسىيە تەرەپنىڭ مەخسۇس خادىملىرىمۇ شۇ ئايروپىلاندا ھەرىكەتكە قاتنىشىپ، ئۇچۇش لىنىيەسى ۋە رازۋېدكا ھەرىكىتىنىڭ «ھاۋا بوشلۇقىنى ئېچىش ئەھدىنامىسى»گە ئۇيغۇن بولۇشىغا كاپالەتلىك قىلىدىكەن.
</S>
<S ID=38007>
    «ھاۋا بوشلۇقىنى ئېچىش ئەھدىنامىسى» 1992-يىلى ئىمزالانغان، 2002-يىلى كۈچكە ئىگە بولۇشقا باشلىغان.
</S>
<S ID=38008>
بۇ ئەھدىنامىگە قاتناشقان دۆلەتلەر بەلگىلىمە بويىچە قارشى تەرەپ زېمىنى ھاۋا بوشلۇقىدا قورال-ياراغسىز شەكىلدە رازۋېدكا ئېلىپ بارىدىغان بولۇپ، خەلقئارا قورال كونترول قىلىش ئەھدىنامىسىنىڭ ئىجرا قىلىنىش ئەھۋالىنى تەكشۈرىدىكەن.
</S>
<S ID=38009>
رۇسىيە 2015-يىلى 5-ئايدا بۇ ئەھدىنامىنى تەستىقلىغان. ھازىرغا قەدەر دۇنيادىكى 34 دۆلەت بۇ ئەھدىنامىگە ئىمزا قويغان.
</S>
</TEXT>
/BODY
/DOC