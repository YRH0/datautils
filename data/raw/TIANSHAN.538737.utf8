<DOC>
<DOCID>TIANSHAN.538737</DOCID>
<HEADER>
<CLASS>خەلقئارا</CLASS>
<DATE>2016-08-04 11:30:42</DATE>
</HEADER>
<BODY>
<HEADLINE>
<S ID=36695>
مىسىرنىڭ لىۋىيەدىكى ئىككى تەرەپنىڭ سۆھبىتىگە رىياسەتچىلىك قىلىشتىكى مەقسىتى مىسىرنىڭ دۆلەت خەۋپسىزلىكىنى قوغداش
</S>
</HEADLINE>
<TEXT>
<S ID=36696>
   لىۋىيەنىڭ سىياسىي ئۆتكۈنچى مەزگىلىدىكى قاتمال ھالەتنى ئۆزگەرتىش ئۈچۈن، لىۋىيە مىللىي ئىتتىپاقلىق ھۆكۈمىتىنىڭ زۇڭلىسى فايىز سالاجې بىلەن لىۋىيە مىللىي قۇرۇلتىيىنىڭ رەئىسى ئاكىلا سالېھ 26 – ئىيۇلدىن 28 – ئىيۇلغىچە قاھىرەدە بىۋاسىتە سۆھبەتلەشتى.
</S>
<S ID=36697>
تەھلىلچىلەر: لىۋىيەنىڭ قوشنىسى مىسىر ئۆز دۆلىتىنىڭ خەۋپسىزلىكى ۋە مۇقىملىقىنى قوغداش ئۈچۈن، لىۋىيەدە تىنچلىقنى ئەمەلگە ئاشۇرۇشنى تىرىشىپ ئىلگىرى سۈرۈۋاتىدۇ، دېدى.
</S>
<S ID=36698>
   2011 – يىلى كازافى ھاكىمىيىتى ئاغدۇرۇلغاندىن كېيىن، لىۋىيە ۋەزىيىتىدە داۋاملىق داۋالغۇش بولدى.
</S>
<S ID=36699>
2014 – يىلى 8 – ئايدا، ‹‹لىۋىيە سەھىرى›› خەلق ئەسكەرلىرى قوراللىقلىرى تىرىپولىنى ئىشغال قىلدى، لىۋىيە ھۆكۈمىتى ۋە مىللىي قۇرۇلتاي لىۋىيەنىڭ شەرقىي قىسمىدىكى تۇبرۇق شەھىرىگە كۆچۈشكە مەجبۇر بولدى.
</S>
<S ID=36700>
كېيىن ‹‹لىۋىيە سەھىرى›› مىللىي پارلامېنتنى يۆلەپ ئەسلىگە كەلتۈردى ھەم ‹‹ۋەتەننى قۇتقۇزۇش›› ھۆكۈمىتىنى قۇردى.
</S>
<S ID=36701>
شۇنىڭدىن باشلاپ، لىۋىيەدە ئىككى ھۆكۈمەت ۋە ئىككى پارلامېنت تەڭ مەۋجۇت بولۇپ تۇرىدىغان ۋەزىيەت بارلىققا كەلدى.
</S>
<S ID=36702>
   ب د ت نىڭ كېلىشتۈرۈشى بىلەن، لىۋىيەدىكى ئىككى پارلامېنت ۋەكىللەر ئۆمىكى 2015 – يىلى 12 – ئايدا سىياسىي كېلىشىم تۈزۈپ، بۆلۈنمىچىلىكنى ئاخىرلاشتۇرۇپ، بىرلىكتە مىللىي ئىتتىپاقلىق ھۆكۈمىتى قۇرۇشقا قوشۇلدى.
</S>
<S ID=36703>
مىللىي ئىتتىپاقلىق ھۆكۈمىتى ۋە قانۇن چىقىرىش ئاپپاراتى بولغان مىللىي قۇرۇلتاي خەلقئارا جەمئىيەت تەرىپىدىن ئېتىراپ قىلىنغان بولسىمۇ، مىللىي قۇرۇلتاي ئىزچىل مىللىي ئىتتىپاقلىق ھۆكۈمىتىگە ھوقۇق بەرمىگەچكە، ئىككى تەرەپ ئوتتۇرىسىدا زىددىيەت پەيدا بولۇپ، لىۋىيە سىياسىي جەھەتتە قاتمال ۋەزىيەت پاتقىقىغا پېتىپ قالدى.
</S>
<S ID=36704>
   يېقىنقى يىللاردىن بۇيان، تېررورلۇق تەشكىلاتى ۋە رادىكال تەشكىلاتلار لىۋىيە ۋەزىيىتىدىكى داۋالغۇشتىن پايدىلىنىپ، لىۋىيەدە تەسىر دائىرىسىنى كېڭەيتتى.
</S>
<S ID=36705>
‹‹شام ئىسلام دۆلىتى›› رادىكال تەشكىلاتى سۇرت ۋە دەرناھ قاتارلىق جايلارنى ئىشغال قىلدى ھەم تىرىپولى ۋە بېنغازى قاتارلىق جايلاردا تايانچ بازىلارنى قۇرۇپ، لىۋىيە ھەم مىسىرنى ئۆز ئىچىگە ئالغان ئەتراپتىكى دۆلەتلەرنىڭ خەۋپسىزلىكىگە تەھدىت پەيدا قىلدى.
</S>
<S ID=36706>
   مىسىر رايون ئىستراتېگىيەسى تەتقىقات مەركىزىنىڭ تەتقىقاتچىسى ئەھمەد ئايلەيبا: لىۋىيە ئىچكى ئۇرۇش كۆلەڭگۈسىدىن قۇتۇلغان بولسىمۇ، ھازىر ئىختىلاپ بولۇۋاتقان ئىككى تەرەپنىڭ تىركىشىشى سەۋەبىدىن لىۋىيە ۋەزىيىتى يەنە قىيىن ئەھۋالغا چۈشۈپ قالدى.
</S>
<S ID=36707>
مىسىرغا نىسبەتەن ئېيتقاندا، بۇ ناھايىتى خەتەرلىك خەۋپسىزلىك تەھدىتى بولغاچقا، مىسىر لىۋىيەدە تېزراق تىنچلىق ۋە مۇقىملىقنى ئەمەلگە ئاشۇرۇش ئۈچۈن پائال ھەرىكەت قوللاندى، دېدى.
</S>
<S ID=36708>
   ئۇ يەنە: مىسىر ئىلگىرى لىۋىيە تىنچلىق سۆھبىتىگە پائال تۈرتكە بولغان بولسىمۇ، بۇ قېتىمقىسى مىسىرنىڭ تۇنجى قېتىم لىۋىيەدىكى ئىختىلاپ بولۇۋاتقان ئىككى تەرەپنى يۈزمۇ يۈز تۇرۇپ سۆھبەتلىشىشكە رىياسەتچىلىك قىلىشى.
</S>
<S ID=36709>
بۇنىڭدىن مىسىرنىڭ لىۋىيە ۋەزىيىتىگە ئەھمىيەت بېرىۋاتقانلىقىنى كۆرۈۋېلىشقا بولىدۇ.
</S>
<S ID=36710>
ئۆتكەن بىر نەچچە يىللىق تەجرىبىدىن لىۋىيە ۋەزىيىتىدىكى داۋالغۇشنىڭ مىسىرنى ئۆز ئىچىگە ئالغان پۈتكۈل رايوننىڭ خەۋپسىزلىك ۋەزىيىتىگە چوڭقۇر تەسىر كۆرسىتىدىغانلىقى، مىسىرنىڭ پائال ھەرىكىتىنىڭ لىۋىيە ۋەزىيىتىنىڭ ياخشىلىنىشىغا نىسبەتەن تۈرتكىلىك رول ئوينايدىغانلىقىنى كۆرۈۋېلىشقا بولىدۇ، دېدى.
</S>
<S ID=36711>
   مىسىر رايون ئىستراتېگىيەسى تەتقىقات مەركىزىنىڭ مەسلىھەتچىسى مۇھەممەد زايىتنىڭ قارىشىچە، لىۋىيەدىكى ھۆكۈمەتسىزلىك ھالىتى تېررورلۇققا پۇرسەت يارىتىپ بەرگەچكە، مىسىر تەھدىتكە ئۇچرىدى.
</S>
<S ID=36712>
2013 – يىلى 7 – ئايدا، مىسىر ئارمىيەسى زۇڭتۇڭ مۇرىسىنى ۋەزىپىسىدىن قالدۇرغاندىن كېيىن، رادىكال ئونسۇرلار شىمالىي سىناي ئۆلكىسى ۋە غەربتىكى لىۋىيە بىلەن چېگرالىنىدىغان قۇملۇق رايونىنى بازا قىلىپ، كەينى – كەينىدىن ئەسكەر ۋە ساقچى ھەم پۇقرالارغا ھۇجۇم قوزغاپ، ھازىرغىچە نەچچە يۈز كىشىنىڭ جېنىغا زامىن بولدى.
</S>
<S ID=36713>
مىسىر ھۆكۈمىتى ئىزچىل چېگرا ئىچىدىكى تېررورچىلارغا زەربە بېرىشكە كۈچىمەكتە، لىۋىيە مىسىرنىڭ خەۋپسىزلىك ۋەزىيىتىگە تەسىر كۆرسىتىدىغان مۇھىم ئامىلدۇر.
</S>
<S ID=36714>
   مىسىر ئېھرام سىياسىي ۋە ئىستراتېگىيە تەتقىقات مەركىزىنىڭ تەتقىقاتچىسى سەيىد راۋىندى تەكىتلەپ: مىسىر لىۋىيەدىكى ئىختىلاپ بولۇۋاتقان ئىككى تەرەپنىڭ كېڭىشىشى ۋە سۆھبەتلىشىشىنى ئىلگىرى سۈرۈشنى ئۈمىد قىلىدۇ ھەم مۇشۇنداق ئىقتىدارى بار.
</S>
<S ID=36715>
بۇ خىل تىرىشچانلىق لىۋىيە مەسىلىسىنىڭ ئاخىرىدا ھەل قىلىنىشىغا نىسبەتەن ئىجابىي رول ئوينايدۇ.
</S>
<S ID=36716>
مىسىر بۆلۈنۈپ كەتكەن ھەمدە ۋەزىيىتىدە داۋالغۇش كۆرۈلگەن لىۋىيەنىڭ مىسىرغا نىسبەتەن پايدىسىز تەسىر پەيدا قىلىدىغانلىقىنى كۆرۈپ يەتتى، سىسى ھۆكۈمىتى چېگرانىڭ مۇقىملىقىنى پۈتۈن كۈچى بىلەن قوغدايدۇ، دېدى.
</S>
<S ID=36717>
   راۋىندى: نۇرغۇن دەلىل – ئىسپاتلاردا كۆرسىتىلىشىچە، مىسىرنىڭ غەربىدىكى قۇملۇق رايونىدىكى تېررورچىلار ئىشلىتىۋاتقان قوراللارنىڭ كۆپ قىسمى لىۋىيەدىن ئېلىپ كېلىنگەن.
</S>
<S ID=36718>
مىسىر ھۆكۈمىتى چوقۇم قوراللارنىڭ ئېقىپ كىرىشىنى مەنبەدىن تۈپتىن چەكلىشى كېرەك، مىسىر بۆلۈنۈپ كەتكەن لىۋىيەنىڭ تەسىرىگە بەرداشلىق بېرەلمەيدۇ، دېدى.
</S>
<S ID=36719>
شىنخۇا ئاگېنتلىقى
</S>
</TEXT>
/BODY
/DOC