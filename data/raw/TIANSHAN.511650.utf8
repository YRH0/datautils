<DOC>
<DOCID>TIANSHAN.511650</DOCID>
<HEADER>
<CLASS>خەلقئارا</CLASS>
<DATE>2016-03-21 18:06:57</DATE>
</HEADER>
<BODY>
<HEADLINE>
<S ID=21132>
پۇتىن: ئېھتىياجلىق بولسا رۇسىيە ئارمىيەسى بىر قانچە سائەت ئىچىدىلا سۈرىيەگە قايتىپ بارالايدۇ
</S>
</HEADLINE>
<TEXT>
<S ID=21133>
    رۇسىيە زۇڭتۇڭى پۇتىن 17-مارت مۇنداق دېدى: رۇسىيە ئارمىيەسىنىڭ سۈرىيەدىكى ھەرىكىتى ناھايىتى مۇۋەپپەقىيەتلىك بولدى، ناۋادا زۆرۈر بولسا، رۇسىيە بىر قانچە سائەت ئىچىدىلا سۈرىيەگە قايتىدىن ھەربىي كۈچلىرىنى ئورۇنلاشتۇرالايدۇ.
</S>
<S ID=21134>
    مۇشۇ ھەپتىنىڭ باشلىرىدا، پۇتىن رۇسىيەنىڭ سۈرىيەدىكى ھەربىي ھەرىكىتىنىڭ ئاساسىي جەھەتتىن تاماملانغانلىقى، 15-مارتتىن باشلاپ ئاساسلىق قىسىملىرىنى چېكىندۈرۈدىغانلىقىنى جاكارلىغان ئىدى.
</S>
<S ID=21135>
    كرىمنېل سارىيى شۇ كۈنى سۈرىيە ھەربىي ھەرىكىتىگە قاتناشقان رۇسىيە ئارمىيەسىنىڭ ئوفىتسېر ئەسكەرلىرى، رۇسىيە بوشلۇق قىسمى، قۇرۇقلۇق قىسمى ۋە دېڭىز قىسمىدىن كەلگەن 700دىن ئارتۇق ئوفىتسېر-ئەسكەرنى تەكلىپ قىلىپ مېدال تارقىتىش مۇراسىمى ئۆتكۈزدى.
</S>
<S ID=21136>
پۇتىن: بىز تىنچلىق مۇساپىسى ئۈچۈن شارائىت ياراتتۇق، سىلەر، رۇسىيە ئەسكەرلىرى تىنچلىق يولىنى ئاچتىڭلار دېدى.
</S>
<S ID=21137>
    ناۋادا ئېھتىياجلىق بولسا، رۇسىيە بىر قانچە سائەت ئىچىدىلا بۇ رايوندىكى ئالاھىدە قىسمىنى كۆپەيتىپ ۋەزىيەتنىڭ ئۆزگىرىشىنىڭ كۆلىمىنى ھەمدە بىزنىڭ تەقسىملەپ بېرىلگەن بارلىق ئىقتىدارىمىزنى ئىشقا سالالايدۇ.
</S>
<S ID=21138>
پۇتىن مۇنداق دېدى: بىراق بىزنىڭ بۇنداق قىلغۇمىز يوق، ھەربىي ئىشلاردىكى دەرىجىمىزنى ئۆستۈرۈش بىزنىڭ تاللىشىمىز ئەمەس.
</S>
<S ID=21139>
    پۇتىن: رۇسىيە سۈرىيە زۇڭتۇڭى باشار ئەسەدتىن ۋاز كەچمەيدۇ دېدى.
</S>
<S ID=21140>
ئۇ سۈرىيە ھۆكۈمىتىگە ھەربىي ۋە باشقا ياردەملەرنى بېرىش، سۈرىيەنىڭ ھاۋا ئارمىيەسىنى كۈچەيتىشىگە ياردەم بېرىش، سۈرىيەدىكى ۋەتەنپەرۋەر ھەربىيلەرنى يېقىن كەلگۈسىدە ئەسەبىي ئۇنسۇرلارغا قارشى كۈرەشتە يېڭى غەلىبىگە ئېرىشتۈرۈش ھەققىدە ۋەدە بەردى.
</S>
<S ID=21141>
ئۇ شۇنىڭ بىلەن بىرگە باشارنىڭ تىنچلىق سەمىمىيىتى بار، ئۇ سۆزلىشىش ۋە مۇرەسسە قىلىشنى خالايدۇ دېدى.
</S>
<S ID=21142>
    نۇرغۇن تاراتقۇلار رۇسىيەنىڭ سۈرىيەدىن قوشۇن چېكىندۈرگەندە ئىمكانىيەت قالدۇرۇپ قويۇشنى ئۇنتۇپ قالمىغانلىقى مەسىلەن سۈرىيەدە تەخمىنەن مىڭدەك ھەربىي خادىم، ئەڭ ئىلغار S-400 تىپلىق ھاۋا مۇداپىئە باشقۇرۇلىدىغان بومبا سىستېمىسىنى قالدۇرۇپ قويغانلىقى؛ بوشلۇقتا داۋاملىق رازۋېدكا قىلىش ۋە زەربە بېرىش ھەرىكىتى ئېلىپ بارغانلىقىغا دىققەت قىلدى، بۇنىڭدىن مەقسەت رۇسىيەنىڭ سۈرىيەگە قوللانغان ئىستراتېگىيەسىنى تەڭشەش ۋە ئۆزگەرتىش بوشلۇقى قالدۇرۇش.
</S>
<S ID=21143>
    پۇتىن مۇراسىمدا مۇنداق دېدى: ساۋۇت ناملىق ۋە S-400 تىپلىق ھاۋا مۇداپىئە سىستېمىسى يەنىلا سۈرىيەدە جەڭ قىلىش دىجورنىلىقىنى ئۆتەۋاتىدۇ، ئۇ تەھدىت پەيدا قىلىدىغان بارلىق نىشانلارغا قارىتىلغان، ھېچكىمنىڭمۇ سۈرىيەنىڭ ھاۋا تەۋەلىكىگە تاجاۋۇز قىلىش ھوقۇقى يوق.
</S>
<S ID=21144>
    پۇتىن 14-مارت سۈرىيەدىن ئەسكەر چېكىندۈرۈشنى جاكارلىغاندىن كېيىن، رۇسىيە ئارمىيەسىنىڭ تۇنجى ئۇرۇش ئايروپىلان ئەترىتى 15-مارت دۆلىتىگە قايتتى، چېكىندۈرۈش ھەرىكىتى داۋاملاشماقتا. يۇقىرى دەرىجىلىك بىر ئوفىتسېر: رۇسىيە ئارمىيەسىنىڭ ئاساسلىق قىسمى مۇشۇ ھەپتىنىڭ ئاخىرى پۈتۈنلەي چېكىنىپ بولىدۇ دېدى.
</S>
<S ID=21145>
    رۇسىيە ھاۋا ئارمىيەسى قىسمىنىڭ قوماندانى ۋېكتور بوندارېۋ «كوممۇنىستىك ياشلار ئىتتىپاقى ھەقىقەت گېزىتى»مۇخبىرىغا مۇنداق دېگەن: مېنىڭچە بۇ ناھايىتى تېز بولىدۇ، زۇڭتۇڭ ۋە دۆلەت مۇداپىئە مىنىستىرىمىز بېكىتكەن ۋاقىت جەدۋىلىگە ئاساسلانغاندا مۇشۇ ئىككى ئۈچ كۈن ئىچىدە بۇ ۋەزىپىنى ئاساسەن تاماملاپ بولۇشىمىز مۇمكىن.
</S>
<S ID=21146>
رۇسىيە چوڭ تىپتىكى تىرانسپورت ئايروپىلانى ئارقىلىق سۈرىيەدىكى تىك ئۇچارلىرىنى دۆلەتكە قايتۇرۇپ كېتىدۇ.
</S>
<S ID=21147>
    بۇ خەۋەر 16-مارت كەچتە «كوممۇنىستىك ياشلار ئىتتىپاقى ھەقىقەت گېزىتى» تور بېكىتىدە ئېلان قىلىنىپ، 17-مارتتا گېزىتكە بېسىلدى.
</S>
<S ID=21148>
بوندارېۋنىڭ زىيارەتنى قوبۇل قىلغان كونكرېت ۋاقىت ئېنىق ئەمەس.
</S>
<S ID=21149>
    ئاساسلىق قىسىمنى چېكىندۈرۈش بىلەن بىرگە رۇسىيە قىسمەن ئوفىتسېر ئەسكەرلىرىنى لاتاقىيەگە يېقىن جايدىكى ھەمەمىم ھاۋا ئارمىيە بازىسى ۋە تارتۇس دېڭىزى ئارمىيە بازىسىدا قالدۇرۇپ قويدى.
</S>
<S ID=21150>
پۇتىن: بۇ ئىككى بازا دېڭىز، قۇرۇقلۇق، ھاۋا تەرەپتىن قوغدىلىدۇ دېدى.
</S>
<S ID=21151>
    ئۆتكەن يىلى 30-سېنتەبىر رۇسىيە سۈرىيەدىكى ئىسلام دۆلىتى قاتارلىق ئەسەبىي ۋە تېررورچى تەشكىلاتلارنىڭ نىشانلىرىغا ھاۋادىن ھۇجۇم قىلىشنى باشلاپ، بۇنىڭ بىلەن سۈرىيەدىكى ئىچكى ئۇرۇشقا بىۋاسىتە قاتناشقۇچى بولۇپ قالغان ئىدى.
</S>
<S ID=21152>
بىراق، رۇسىيە ھاۋا كۈچلىرىنىلا ئىشقا سېلىپ قۇرۇقلۇق قىسمىنى ئىشقا سالماي، چەكلىك ئارىلاشتى.
</S>
<S ID=21153>
    رۇسىيەنىڭ ھەربىي جەھەتتىن ئارىلىشىشى سۈرىيە ۋەزىيىتىنى تېزدىن ئوڭشىدى، رۇسىيە ھاۋا ئارمىيەسىنىڭ ياردىمىدە بىر مەھەل ئۇرۇشتا يېڭىلگەن سۈرىيە ھۆكۈمەت ئارمىيەسى ھۇجۇمغا ئۆتۈپ، ئۆكتىچى قوراللىقلارنى پايتەخت دەمەشق رايونىدىن قوغلاپ چىقىرىپلا قالماستىن، يەنە شىمالدىكى نۇرغۇن ئۇرۇش سەپلىرىدە ھەربىي ئىلگىرىلەشكە ئېرىشىپ، سۈرىيە ھۆكۈمىتى بىلەن ئۆكتىچى گۇرۇھنىڭ ئۇرۇش توختىتىشى ۋە تىنچلىق سۆھبىتى ئۆتكۈزۈشىگە شارائىت ياراتتى.
</S>
<S ID=21154>
    پۇتىن 17-مارت: سۈرىيە ھۆكۈمىتى بىلەن ئۆكتىچى گۇرۇھنىڭ تىنچلىق مۇساپىسىگە سادىق بولۇشىنى ئۈمىد قىلىمەن دېدى.
</S>
</TEXT>
/BODY
/DOC