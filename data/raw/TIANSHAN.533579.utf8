<DOC>
<DOCID>TIANSHAN.533579</DOCID>
<HEADER>
<CLASS>شىنجاڭ</CLASS>
<DATE>2016-07-08 15:33:12</DATE>
</HEADER>
<BODY>
<HEADLINE>
<S ID=32431>
خۇمدان كەنتىدە ئۆتكەن كۈنلەر
</S>
</HEADLINE>
<TEXT>
<S ID=32432>
ـــ شىنجاڭ تېببىي ئۇنىۋېرسىتېتىدىن ‹‹ئۈچ ئەل›› خىزمىتى بويىچە قاراقاش ناھىيەسىنىڭ زاۋا يېزىسى خۇمدان كەنتىگە چۈشكەن خىزمەت گۇرۇپپىسى توغرىسىدا
</S>
<S ID=32433>
ئىمىنجان داۋۇت، ئەلى شىرئەلى
</S>
<S ID=32434>
   شىنجاڭ تېببىي ئۇنىۋېرسىتېتىدىن ‹‹ئۈچ ئەل›› خىزمىتى بويىچە قاراقاش ناھىيەسىنىڭ زاۋا بازىرى خۇمدان كەنتىگە چۈشكەن خىزمەت گۇرۇپپىسى تۆت ئايدىن بۇيان خىزمەتلەرنى ئەتراپلىق قانات يايدۇرۇپ ئاممىنىڭ ئالقىشىغا ئېرىشتى. كىشىلەر ئارىسىدا ئۇلار ھەققىدە تارقىلىپ يۈرگەن ماختاشلار بىزنى 14 – ئىيۇن خۇمدان كەنتىگە باشلاپ باردى. بىز بۇ يەردە زىيارەت قىلىش جەريانىدا بۇ خىزمەت گۇرۇپپىسى بىلەن ئامما ئوتتۇرىسىدىكى نۇرغۇن ئەھمىيەتلىك، تەسىرلىك ھېكايىنى ئاڭلىدۇق.
</S>
<S ID=32435>
   ‹‹مەن تۇغقان يوقلىغىلى كەلمىدىم››
</S>
<S ID=32436>
   خىزمەت گۇرۇپپىسىدىكى ئالتە كادىر 25 – فېۋرال خۇمدان كەنتىگە كېلىپ ئورۇنلاشقاندىن كېيىن، تېزلا ‹‹خىزمەت ھالىتى››گە ئۆتتى. شۇ كۈنى چۈشتىن كېيىن، خىزمەت گۇرۇپپىسىدىكى كادىرلار كەنت ئاھالىلەر كومىتېتىدىكى كادىرلار بىلەن قىسقا سۆھبەت يىغىنى ئېچىپ، كەنتنىڭ ئەھۋالى بىلەن بىرەر قۇر تونۇشۇپ چىقتى ۋە دەسلەپكى قەدەمدە ئۆزلىرى قىلىشقا تېگىشلىك ئىشلارنى ئورۇنلاشتۇرۇۋالدى. يىغىندىن تارقىلىش ئالدىدا، خىزمەت گۇرۇپپىسىنىڭ باشلىقى ساۋ جۇڭمىڭ مۇئاۋىن گۇرۇپپا باشلىقى نەبىجان مەھمۇدقا:
</S>
<S ID=32437>
   ــ ھازىرچە باشقا ئىش بولمىغاندىكىن سىز بېرىپ چوڭلار بىلەن كۆرۈشۈپ كېلىڭ، ــ دېدى.
</S>
<S ID=32438>
   ــ كېيىنچىرەك باراي، ئاۋۋال كەنتنىڭ خىزمىتىگە كىرىشىۋالايلى.
</S>
<S ID=32439>
   ــ بۈگۈن تۇنجى كۈنى بولغاندىكىن، نەرسە – كېرەكلەرنى رەتلەپ، ئەتىدىن باشلاپ ئىشقا كىرىشەيلى. خىزمەتكە دەخلى بولمايدۇ.
</S>
<S ID=32440>
   ــ مەن بۇ يەرگە تۇغقان يوقلىغىلى ئەمەس، خىزمەت قىلغىلى كەلگەن. شۇڭا، ئۇياقتىن كېلىپ بۇ ياقتىن قاچسام بولماس...
</S>
<S ID=32441>
   نەبىجان مەھمۇدنىڭ كەسكىن، ئەمما سەل قوپال ئېيتىلغان بۇ سۆزىگە كۆپچىلىك ئارتۇق بىر نەرسە دېمىدى. ساۋ جۇڭمىڭمۇ ئارتۇق ئىپادە بىلدۈرمىدى. ئەتىسىدىن باشلاپ خىزمەت گۇرۇپپىسىدىكىلەر ۋە كەنتتىكى كادىرلار ئارىسىدا ئۇنىڭ سۆزى توغرىلىق غۇلغۇلا بولدى. چۈنكى، ئۇلار نەبىجان مەھمۇدنىڭ خىزمەت گۇرۇپپىسىنىڭ خىزمەتلىرىنى نورمال قانات يايدۇرۇشتا ھەقىقەتەن كەم بولسا بولمايدىغانلىقىنى ھېس قىلىشقانىدى.
</S>
<S ID=32442>
   نەبىجان مەھمۇد شىنجاڭ تېببىي ئۇنىۋېرسىتېتى ئىلمىي ژۇرنىلى تەھرىر بۆلۈمىنىڭ مۇئاۋىن مۇدىرى بولۇپ، بۇ قېتىم خىزمەت گۇرۇپپىسىنىڭ مۇئاۋىن باشلىقى سالاھىيىتى بىلەن خۇمدان كەنتىگە چۈشكەن. ئۇ خۇمدان كەنتىگە ئىككى كىلومېتىر كېلىدىغان تۆگە توغراق كەنتىدە تۇغۇلۇپ چوڭ بولغان، ئالىي مەكتەپتە ئوقۇش ۋە خىزمەت مۇناسىۋىتى بىلەن يۇرتىدىن ئايرىلىپ ياشاۋاتقىنىغا 30 نەچچە يىل بولغانىدى. 3 – تۈركۈمدە خۇمدان كەنتىگە كېلىدىغانلىقى بېكىتىلگەندىن كېيىن، ئۇنىڭ ھاياجېنى خېلى كۈنلەرگىچە بېسىلمىدى. چۈنكى، ئۇنىڭ نەزەرىدە ئۆزىنىڭ يۇرتداشلىرىغا ئازدۇر – كۆپتۇر خىزمەت قىلىش، تۆھپە قوشۇش پۇرسىتى كەلگەنىدى.
</S>
<S ID=32443>
   ئۇلار خۇمدان كەنتىگە ئورۇنلىشىپ، ھەپتە – ئون كۈن ئۆتمەيلا، نەبىجان مەھمۇدنىڭ خىزمەت گۇرۇپپىسىنىڭ خىزمەتلىرىنى دادىل قانات يايدۇرۇشتىكى رولى تېزلا گەۋدىلىنىشكە باشلىدى. كۆپچىلىك ئۇنى: ‹‹ئەڭ ئاخىرقى بىر كىلومېتىر ئۈچۈن، ئەڭ ئاخىرقى ئىككى كىلومېتىردىن ۋاز كەچتى››، دېيىشتى.
</S>
<S ID=32444>
   ــ سىز خۇمدان كەنتىدىكىلەر بىلەن ئۇرۇق – تۇغقاندەك يېقىن، ــ دېدى ساۋ جۇڭمىڭ بىر كۈنى ئۇنىڭغا، ــ يەنە كېلىپ سىز بۇ يۇرتنىڭ ئاساسىي ئەھۋالى، كىشىلەرنىڭ مىجەز – خاراكتېرى، ئۇلار بىلەن ئىچقويۇن – تاشقويۇن بولۇشنىڭ ئەلمى – تەلمىنى بىزدىن ياخشىراق بىلىسىز. شۇڭا خىزمەتلەردە ئالدىغىراق چىقىپ، كەنتنىڭ خىزمەتلىرىگە يېتەكچىلىك قىلىۋېرىڭ، بىز سىزنى قوللايمىز.
</S>
<S ID=32445>
   شۇنداق قىلىپ نەبىجان مەھمۇد خىزمەت گۇرۇپپىسىنىڭ خىزمەتلىرىگە ماس ھالدا چوڭ تىپتىكى پائالىيەتلەرنى تەشكىللەش ۋە ماسلاشتۇرۇش، كەنتتە رادىيو پونكىتى تەسىس قىلىش، كەنت پارتىيە ياچېيكىسى رەھبەرلىك بەنزىسىدىكىلەرنى ھەر قايسى جەھەتلەردىن يېتەكلەپ، كەنت رەھبەرلىك كوللېكتىپىنى مۇستەھكەملەش، پارتىيە ئەزالىرىنىڭ ‹‹ئىككىنى ئۆگىنىش، بىردە لاياقەتلىك بولۇش›› تېمىسىدىكى ئۆگىنىشلىرىنى تەشكىللەش، ئەسەبىيلىكنى تۈگىتىش، قانۇن ۋە پارتىيەنىڭ ئېتىبار سىياسەتلىرىگە دائىر تەشۋىقات – تەربىيەنى كۈچەيتىش قاتارلىق خىزمەتلەردە ئۆز رولىنى ياخشى جارى قىلدۇردى.
</S>
<S ID=32446>
   ئۇ بىزگە مۇنداق دېدى: مەن مۇشۇ يەردە تۇغۇلۇپ ئۆسكەن. شۇڭا بۇ يەردىكى دېھقانلارغا قانچىلىك كۆپ ياخشى ئىش قىلىپ بېرەلىسەم، ئۇلارنى خۇشال قىلالىسام، يۇرتداشلارغىمۇ، ئۆزۈمگىمۇ يۈز كېلەلەيمەن. بىز ھازىر خۇمدان كەنتىگە قىلىپ بېرىدىغان نۇرغۇن ئىشنىڭ پىلانىنى تۈزۈپ، شۇ بويىچە تىرىشچانلىق كۆرسىتىۋاتقان بولساقمۇ، يەنە بەزى ئىشلارغا يېتىشەلمەيۋاتىمىز. بىز دېھقانلار ئارىسىغا چۆكۈش جەريانىدا، بىز قىلىشقا تېگىشلىك، ئامما تەقەززالىق بىلەن كۈتۈۋاتقان ئىشلارنىڭ ھەقىقەتەن كۆپلۈكىنى ھېس قىلدۇق. شۇڭا مەن مەكتەپ رەھبەرلىكى قوشۇلسا ھەم خىزمەت تەلىپىگە ئۇيغۇن كەلسە، داۋاملىق مۇشۇ كەنتتە تۇرۇشنى ئىلتىماس قىلىشنى ئويلىشىۋاتىمەن.
</S>
<S ID=32447>
   خەبەر بوۋاي كۈلدى
</S>
<S ID=32448>
   17 – مارت چۈشتىن بۇرۇن، شىنجاڭ تېببىي ئۇنىۋېرسىتېتىنىڭ خۇمدان كەنتىدە تۇرۇشلۇق خىزمەت گۇرۇپپىسىدىكىلەر خەبەر ئېزىز بوۋاينىڭ ھويلىسىدا ‹‹خۇمدان كەنتىنىڭ ھويلا – ئاران ئىگىلىكىدە ئۈلگە كۆرسىتىش قۇرۇلۇشى››نىڭ باشلىنىش مۇراسىمىنى ئۆتكۈزدى. شۇ كۈنى خەبەر بوۋاينىڭ ھويلىسىدىكى نەچچە يىلدىن بۇيان قالايمىقان تاشلىنىپ ياتقان ياغاچ – تاش، كېسەك، شاخ – شۇمبا...لار ماشىنىلاردا سىرتقا توشۇلۇپ، ھويلىسى قايتىدىن رەتلىنىپ، يېڭىچە تۈسكە كىردى. ھويلىنىڭ ئىچى تۇرمۇش رايونى، كۆكتات رايونى، قول ھۈنەرۋەنچىلىك رايونى ۋە باقمىچىلىق رايونىدىن ئىبارەت تۆت رايونغا ئايرىلىپ، ھەممە لازىمەتلىكلەر ئۆز جايىنى تاپتى ۋە رەت – رېتى بىلەن ئورۇنلاشتى. 70 ياشقا كىرگەن، يوقسۇزلۇق تۈپەيلىدىن ئۈمىدسىزلىك ئىچىدە ياشاۋاتقان خەبەر بوۋاي ھويلىسىدىكى كۆكتاتلىققا، ئايرىم جايغا ئەپچىل جايلاشتۇرۇلغان قوتانغا، ئەمىن ئۆيىگە ياراشقان زەڭگەر رەڭ تۆمۈر دەرۋازىلىق كەڭرى، پاكىز، ئازادە ھويلىسىغا قاراپ مەمنۇنىيەت بىلەن كۈلدى. ئۇنىڭ كۈلكىسى ناھايىتى ساپ ۋە تەبىئىي ئىدى.
</S>
<S ID=32449>
   خۇمدان كەنتى يېزا بازىرىغا يەتتە كىلومېتىر كېلىدۇ. كەنتتە 536 ئائىلە، 1826 نوپۇس بار. كىشى بېشىغا ئاران يەتتە پۇڭدىن تېرىلغۇ يەر توغرا كېلىدۇ. يەنە كېلىپ دېھقانچىلىق ئېتىزلىرىنىڭ كۆپىنچىسى ياڭاقلىق باغ بولغاچقا، بۇ يەرلەرگە كىرىشتۈرۈلۈپ تېرىلغان زىرائەتلەردىن چىقىدىغان ھوسۇلمۇ چاغلىق. بۇنداق ئەھۋالدا دېھقانلارنىڭ كىرىمىنى ئاشۇرۇش، تۇرمۇشىنى ياخشىلاش ناھايىتى تەس. خىزمەت گۇرۇپپىسىدىكىلەر ئاممىنىڭ تۇرمۇش، ئىشلەپچىقىرىش ئەھۋالى ۋە كىرىم مەنبەسىنى ئەستايىدىل ئىگىلەپ كۆرگەندىن كېيىن، دېھقانلارنىڭ كىرىم قىلىدىغان يېرىنى كۆپەيتىشنىڭ يېڭى بىر ئىمكانىيىتىنى بايقىدى.
</S>
<S ID=32450>
   خىزمەت گۇرۇپپىسىنىڭ باشلىقى ساۋ جۇڭمىڭ بىزگە بۇ ھەقتە مۇنداق دېدى: بىز ئائىلە زىيارىتى جەرياندا، ھەممە ئائىلىلەردە ساقلىنىۋاتقان ئورتاق بىر ئەھۋالنى بايقىدۇق. يەنى، دېھقانلارنىڭ ھويلىسى خېلىلا كەڭرى بولسىمۇ، لېكىن پايدىلىنىش نىسبىتى ناھايىتى تۆۋەن ئىكەن. ھويلىلارغا ئاساسەن شاخ – شۇمبا، ئەسكى – تۈسكى نەرسىلەر دۆۋىلەپ قويۇلغان ئىكەن. بۇ بىر تەرەپتىن، ئىسراپچىلىق، يەنە بىر تەرەپتىن كەنت قىياپىتىگە تەسىر كۆرسىتىدىغان ئەھۋال بولغاچقا، بىز ھويلا – ئاران ئىگىلىكىنى ئۆزگەرتىش قۇرۇلۇشىنى يولغا قويدۇق. بۇنىڭدا ئالدى بىلەن تۇرمۇش قىيىنچىلىقى ئېغىر، ئۆزىنىڭ ئىقتىدارى يەتمەيدىغان ئاممىنى ئاساس قىلىپ، خىزمەت گۇرۇپپىسىدىكى ھەر بىرەيلەن يېنىمىزدىن 5000 يۈەندىن پۇل چىقاردۇق. كەملىگەن مەبلەغنى جەمئىيەتتىكى ساخاۋەتچىلەرنىڭ ياردىمىدىن پايدىلىنىپ، ئوخشاش ئۆلچەم بويىچە دەسلەپكى قەدەمدە تۆت ئائىلىنىڭ ھويلا – ئاران ئىگىلىكىنى ئۆزگەرتىش قۇرۇلۇشىنى تاماملىدۇق. شىنجاڭ تېببىي ئۇنىۋېرسىتېتى رەھبەرلىرى بۇ ئىشقا ناھايىتى كۆڭۈل بۆلۈپ، ئۆزلىرىمۇ يېنىدىن پۇل چىقىرىپ بىردىن ئائىلىنى ئۆزگەرتىش قۇرۇلۇشىغا مەسئۇل بولدى. ھازىر ھويلا – ئارانلىرىنى ئۆزگەرتىپ بولغان ئائىلىلەر كىشىلەر كۆرۈشكە كېلىدىغان ‹‹ساياھەت نۇقتىسى››غا ئايلاندى. ئىقتىسادىي شارائىتى يار بېرىدىغان باشقا دېھقانلارمۇ مۇشۇ ئائىلىلەرنى ئۈلگە قىلىپ، ئۆزلۈكىدىن ھويلا – ئارانلىرىنى ئۆزگەرتىشكە كىرىشتى. بىز بۇ كەنتتىن قايتقۇچە دېھقانلارنى نامراتلىقتىن قۇتۇلدۇرۇش تۈرى سۈپىتىدە جەمئىي 30 ئائىلىنىڭ ھويلا – ئارانلىرىنى ئۆزگەرتىش قۇرۇلۇشىنى تاماملايمىز.
</S>
<S ID=32451>
   بىز خۇمدان كەنتىدىكى مېيىپ ئايال ئوغۇلخان تۇردىنىڭ شىنجاڭ تېببىي ئۇنىۋېرسىتېتىنىڭ مۇدىرى خالمۇرات غوپۇرنىڭ ئىقتىسادىي ياردىمى بىلەن ئۆزگەرتىلگەن ھويلىسىدا ئۇنىڭ بىلەن پاراڭلاشتۇق.
</S>
<S ID=32452>
   ــ ئىلگىرى ھويلا تېمى بولمىغاچقا، ئۆيگە قۇم – توپا كىرىپ كېتىدىكەن، دەپ بورىدا توسۇپ ئولتۇرغان. ئەگەر ئۆزۈم قىلىشقا توغرا كەلگەن بولسا، بەش يىلدىمۇ بۇ ھالەتكە كەلتۈرەلمەيتتىم. ھويلامنى ئۆزگەرتىشكە جەمئىي 15 مىڭ يۈەندىن ئارتۇق پۇل كەتتى، مەن پەقەت 3000 يۈەنلا چىقاردىم. ئەنە قاراڭلار، ھويلامنىڭ بىر بۆلىكىگە كۆكتات تېرىغانتىم، شۇنداق ئوخشىدى. ۋاقتى كەلگەندە، بۇ كۆكتاتلاردا ئوخشىتىپ تاماق ئېتىپ، خىزمەت گۇرۇپپىسىدىكى كادىرلارغا رەھمىتىمنى بىلدۈرىمەن، ــ دېدى ئۇ بىزگە.
</S>
<S ID=32453>
   ‹‹بىز قايتساقمۇ، ئىزىمىز قالىدۇ››
</S>
<S ID=32454>
   خىزمەت گۇرۇپپىسىنىڭ ئىشخانا تېمىغا خۇمدان كەنتى باشلانغۇچ مەكتىپىدىكىلەر تەقدىم قىلغان بىر لەۋھە ئېسىلغانىدى. ئۇنىڭغا: ‹‹ئەلگە مۇھەببەت باغلىغاچ &lt;ئۈچ ئەل&gt; خىزمىتى گۇرۇپپىسى، ياغدى ئالقىش، تاپتۇق روناق، ئۇنتۇلمايدۇ تۆھپىسى››، دېگەن مىسرالار يېزىلغان ئىكەن.
</S>
<S ID=32455>
   كەنت ئاساسىي قاتلام پارتىيە تەشكىلاتلىرىنى كۈچەيتىش كەنتكە چۈشكەن خىزمەت گۇرۇپپىلىرىنىڭ مۇھىم خىزمەتلىرىنىڭ بىرى. خۇمدان كەنتىگە چۈشكەن كادىرلار كەنتنىڭ رەھبەرلىك كوللېكتىپى بىلەن بىرلەشمە ئۆگىنىش قىلىش، كەنت كادىرلىرىنى ئىدىيە جەھەتتىن يېتەكلەش، شۇنداقلا پارتىيەلىك كادىرلارنىڭ خىزمەت ئۇسۇلىنى ياخشىلاش، خىزمەت ئۈنۈمىنى ئۆستۈرۈش جەريانىدا، كەنت رەھبەرلىك كوللېكتىپىنى ساپالىق، ياش، جەڭگىۋار قوشۇنغا ئايلاندۇردى. كەنتنىڭ تۈرلۈك خىزمەتلىرىنى تۈزۈملەشتۈرۈپ، كەنت ئىشلىرىنى ئاشكارىلاش، پىكىر ساندۇقى تەسىس قىلىش قاتارلىق ئۇسۇللار ئارقىلىق كەنت ئاھالىلىرىنىڭ دېموكراتىك نازارىتىنى كۈچەيتتى.
</S>
<S ID=32456>
   3 – ئىيۇن كەنت يىغىن زالىدا، قاراقاش ناھىيەلىك پارتكوم تەشكىلات بۆلۈمىنىڭ مۇئاۋىن باشلىقى نۇر نىيازنىڭ تۇنجى سائەتلىك دەرسى بىلەن خۇمدان كەنتىدىكى پارتىيە ئەزالىرىنىڭ ‹‹ئىككىنى ئۆگىنىش، بىردە لاياقەتلىك بولۇش›› تېمىسىدىكى ئۆگىنىشى باشلاندى.
</S>
<S ID=32457>
   خىزمەت گۇرۇپپىسىنىڭ باشلىقى ساۋ جۇڭمىڭ بۇ ھەقتە مۇنداق دېدى: بىز بۇنىڭدىن كېيىن ‹‹ئىككىنى ئۆگىنىش، بىردە لاياقەتلىك بولۇش›› تېمىسىدىكى ئۆگىنىشنى كەنت ئاساسىي قاتلام پارتىيە تەشكىلاتىنى كۈچەيتىشتىكى مۇھىم مەزمۇن سۈپىتىدە چىڭ تۇتۇپ، كوللېكتىپ ئۆگىنىش بىلەن مۇزاكىرىنى بىرلەشتۈرۈش، ئۆزلۈكىدىن ئۆگىنىش بىلەن دەرس سۆزلەشنى بىرلەشتۈرۈش ئاساسىدا چوڭقۇر قانات يايدۇرىمىز.
</S>
<S ID=32458>
   خىزمەت گۇرۇپپىسىدىكىلەرنىڭ تونۇشتۇرۇشىچە، ئۇلار شىنجاڭ تېببىي ئۇنىۋېرسىتېتىنىڭ ھەم ئوقۇتۇش، ھەم كېسەل داۋالاشتەك ئەۋزەللىكىنى جارى قىلدۇرۇپ، ئاممىنىڭ كېسىلىنى كۆرۈش ۋە داۋالاشنى ئۇلارنىڭ رايىنى ئىگىلەشكە بىرلەشتۈرۈش، نامراتلىقتىن قۇتۇلدۇرۇش بىلەن تەشۋىق – تەربىيەنى بىرلەشتۈرۈش، يەرلىك تەشۋىقاتچىلارنى تۈرلۈك مەزمۇندا لېكسىيە سۆزلەشكە تەشكىللەش، ‹‹خۇمدان ئاۋازى›› كەنت رادىيوسىدا ئاممىنى ئۇچۇر ۋە قانۇن، سىياسەت بىلىملىرى بويىچە تەربىيەلەش قاتارلىق ئۇسۇللار ئارقىلىق ئەسەبىيلىكنى تۈگىتىش خىزمىتىدە كۆرۈنەرلىك نەتىجىگە ئېرىشىپتۇ. خەلق تۇرمۇشىنى ياخشىلاش جەھەتتە، ئۇلار ھويلا – ئاران ئىگىلىكىنى ئۆزگەرتىشتىن باشقا، يەنە ئېشىنچا ئەمگەكچىلەرنى سىرتقا چىقىرىش، كەنتتىكى ياشلارنى تەربىيەلەپ ئۆز جايىدا ئىشقا ئورۇنلاشتۇرۇش، كەنتتىكى كىچىك، مىكرو كارخانىلارنى نۇقتىلىق يۆلەش ۋە ساھەلەرنىڭ تۈر مەبلىغىنى قولغا كەلتۈرۈشتەك كونكرېت تەدبىرلەرنى قوللىنىپتۇ.
</S>
<S ID=32459>
   نەبىجان مەھمۇد بىزگە مۇنداق دېدى: بىز 31 – ماي خۇمدان كەنتىنىڭ ئىككى مەھەللىسىنى تۇتاشتۇرىدىغان 1.6 كىلومېتىرلىق غول يولىغا ماي ياتقۇزۇش قۇرۇلۇشىنى باشلىدۇق، بۇنىڭغا جەمئىي 800 مىڭ يۈەن مەبلەغ سېلىنىدۇ. يەنە ‹‹1 – ئىيۇن›› خەلقئارا بالىلار بايرىمىدا خۇمدان كەنتى باشلانغۇچ مەكتىپى ۋە يەسلىسىدىكى ئوقۇغۇچىلارغا 7000 يۈەنلىك ئوقۇش قوراللىرى سوۋغا قىلىپ، ئۇلارنىڭ بايرىمىنى تەبرىكلىدۇق. ھازىر تۈر مەبلىغىنىڭ ياردىمىدە خۇمدان باشلانغۇچ مەكتىپىدە تۆت قەۋەتلىك ئوقۇتۇش بىناسى ۋە ئۆلچەملىك تەنتەربىيە مەيدانى سېلىشقا تەييارلىق قىلىۋاتىمىز، بۇنىڭغا 10 مىليون يۈەن مەبلەغ سېلىنىدۇ. يەنە كەنتنىڭ سۇ سىڭمەس ئېرىق – ئۆستەڭلىرىنى ئۆلچەملىك قىلىپ ئۆزگەرتىش، يول چىراغلىرىنى يېڭىلاشقا ئوخشاش ئاممىغا بىۋاسىتە مەنپەئەت يەتكۈزىدىغان ۋە تۇرمۇش سۈپىتىنى ئۆستۈرىدىغان قۇرۇلۇشلارنى چىڭ تۇتۇپ ئەمەلىيلەشتۈرۈۋاتىمىز. ئاپتونوم رايونلۇق پارتكومنىڭ مۇئاۋىن شۇجىسى جۇ خەيلۇن 26 – ماي چۈشتىن بۇرۇن كەنتىمىزگە كېلىپ، خىزمەت گۇرۇپپىمىزنىڭ ئىشلىگەن خىزمەتلىرىنى كۆزدىن كەچۈرۈپ، خىزمەت نەتىجىمىز ۋە بۇنىڭدىن كېيىنكى پىلانلىرىمىغا يۇقىرى باھا بەردى، بۇ بىزگە ناھايىتى زور ئىلھام بولدى. بىز كەنتتىكى خىزمەت ۋاقتىمىز توشۇپ قايتىپ كەتسەكمۇ، قىلغان ئىشلىرىمىزدىن ئاممىغا ھەقىقىي نەپ بەرگۈدەك ئىز قالسا، شۇنىڭدىن خۇش بولىمىز.
</S>
</TEXT>
/BODY
/DOC