<DOC>
<DOCID>TIANSHAN.571016</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-12-09 18:30:13</DATE>
</HEADER>
<BODY>
<HEADLINE>
<S ID=64244>
ئاخۇنلۇقۇملۇقلارنىڭ يېڭى تۇرمۇشى
</S>
</HEADLINE>
<TEXT>
<S ID=64245>
 مانا ماۋۇ بۇ يىل يازدا پۈتۈپ كۆچۈپ كىرگەن يېڭى ئۆيۈم، دەپ ئەھۋال تونۇشتۇردى يوپۇغا ناھىيەسىنىڭ ئاخۇنلۇقۇم يېزىسى ئاخۇنلۇقۇم كەنتىدىكى 74 ياشلىق بەكرى مۇھەممەت ئەمىن تاپقۇزۇپ خەلقنى بېيىتىش ئۆيىگە كۆچۈپ كىرگەنلىكىدىن تولىمۇ خۇشال ئىكەنلىكىنى ئىپادىلەپ، ئىلگىرى گەمىلەردە، كېسەك تاملىق ئۆيلەردە ئولتۇرغانىدۇق، پارتىيە، ھۆكۈمەتنىڭ غەمخورلۇقى ۋە ياردىمىدە شەھەرلىكلەردەك يورۇق، ئازادە ئۆيلەردە تۇرمۇش كەچۈرۈۋاتىمىز.
</S>
<S ID=64246>
 بەكرى مۇھەممەتنىڭ دەپ بېرىشىچە، ئۇ ئەسلىي يوپۇغا ناھىيەسىنىڭ تېرىم يېزىسىدىن بولۇپ، 20 – ئەسىرنىڭ 60 – يىللىرىنىڭ ئاخىرىدا تېرىم سۇ ئامبىرىنىڭ تەسىرىدە يەرلەر زەيلىشىپ، شورلىشىپ كېتىش تۈپەيلىدىن، سۇ ئامبىرى رايونىدىن كۆچۈرۈلگەنلەر قاتارىدا ھازىرقى مەھەللىگە كۆچۈپ كەلگەنىكەن؛ كۆچۈپ كەلگەن دەسلەپكى مەزگىلدە ئۆي بولمىغاچقا، ئىككى يىلچە گەمىدە، كېيىن ياغاچ، شاخ، يۇلغۇندىن قۇراشتۇرۇلغان شادا ئارىسىغا لاي – كېسەك ئېلىپ سېلىنغان ئۆيدە ئولتۇرغانىكەن؛ ھازىر ئولتۇرۇۋاتقان ئۆيى ھۆكۈمەتنىڭ 28 مىڭ 500 يۈەن ئەمىن تاپقۇزۇپ خەلقنى بېيىتىش ئۆيى تولۇقلىمىسىغا ئۆزى 13 مىڭ يۈەن قوشۇپ سالغان خىش – ياغاچ قۇرۇلمىلىق ئۆي بولۇپ، ئوغلى، كېلىنى ۋە ئىككى نەۋرىسى بىلەن تۇرىدىكەن؛ 60 كىۋادرات مېتىرلىق ئۆي، خىش ياتقۇزۇلغان ھويلا، كۆكتاتلىق، قوتان، كەپتەرخانا، ئامبارنى ئۆز ئىچىگە ئالغان ھويلىنىڭ ئومۇمىي كۆلىمى بىر مو كېلىدىكەن.
</S>
<S ID=64247>
 بەكرى مۇھەممەت مۇنداق دېدى: ھۆكۈمەت ئۆي تولۇقلىمىسى بېرىپلا قالماي، ھويلا – ئاران ئىگىلىكىنى راۋاجلاندۇرۇشىمىز ئۈچۈن پارنىك، قوتان قۇرۇلۇشى ياردەم پۇلى ۋە بەش قوي بەردى؛ ناھىيەلىك پارتكوم دائىمىي كومىتېتىنىڭ ئەزاسى ۋۇ جيەنچياڭ ئائىلىمىزنى ياردەم بېرىش – يۆلەش ئوبيېكتى قىلىپ، ئائىلىمىزگە ئۈچ قوي ئېلىپ بەردى، ھېيت – بايراملاردا ئائىلىمىزدىكىلەرنى يوقلاپ تۇردى، ئائىلىمىزدىكى تۆت جانغا تۆۋەن كاپالەت پۇلى ھەل قىلىپ بەردى، ئوغلۇمنى شوپۇرلۇق مەكتەپكە ھەقسىز ئوقۇشقا تونۇشتۇرۇپ قويدى.
</S>
<S ID=64248>
 ئاخۇنلۇقۇم يېزىسى بەختىيار كەنتىدىكى پېشقەدەم پارتىيە ئەزاسى ئابدۇرېشىت ھېيت مۇنداق دېدى: 20 – ئەسىرنىڭ 70 – يىللىرىنىڭ بېشىدا تېرىم يېزىسىدىن بۇ مەھەللىگە كۆچۈپ كەلگىنىمىزدە، بۇ يەردە ئۆي، سۇ، دەرەخ، توكمۇ يوق ئىدى، قۇم – بوراننىڭ دەستىدىن تۈڭلۈكتىن قۇم – توپا ياغاتتى؛ جاپالىق ئىشلەپ سۇ باشلاپ كېلىپ دەرەخ تىكتۇق، توكمۇ يەتكۈزۈلدى، ئاددىي بولسىمۇ ئۆي سېلىپ، ئەتراپى ئىھاتە ئورمىنى بىلەن قاپلانغان يېڭى مەھەللە قۇرۇپ چىقتۇق؛ ئىلگىرى بۇ يەرگە كۆچۈپ كېلىپ تۇرمۇشنىڭ جاپالىقلىقىدىن باشقا جايلارغا كۆچۈپ كەتكەنلەر يېقىنقى يىللاردىن بۇيان قايتا كۆچۈپ كەلدى؛ بۇ يىل دۆلەتنىڭ تۈر مەبلىغىنىڭ ياردىمىدە ئەمىن تاپقۇزۇپ خەلقنى بېيىتىش ئۆيلىرىنى سېلىپ، خاتىرجەم تۇرالغۇ شارائىتىغا ئىگە بولدۇق.
</S>
<S ID=64249>
 ئاخۇنلۇقۇم يېزىسى 1966 – يىلى قۇرۇلغان، سۇ ئامبىرى رايونىدىن كۆچۈرۈلگەن 800 ئائىلىدىن تەشكىللەنگەن يېڭى يېزا.
</S>
<S ID=64250>
يېزىلىق پارتكوم، خەلق ھۆكۈمىتى يېقىنقى يىللاردىن بۇيان خەلقنى سەپەرۋەر قىلىپ، ئېكولوگىيەلىك مۇھىتنى ياخشىلاپ، ئىشلەپچىقىرىشنى راۋاجلاندۇرۇش، ئىقتىسادنى يۈكسەلدۈرۈپ، خەلق تۇرمۇشىنى ياخشىلاش ئۈچۈن جاپالىق كۈرەش قىلىپ، يېزىنىڭ ئومۇمىي قىياپىتى ۋە ھەرقايسى جەھەتتىكى شارائىتىدا زور ئۆزگىرىش ياساپ، خەلقنى خاتىرجەم تىرىكچىلىك قىلىش شارائىتىغا ئىگە قىلدى؛ دېھقانلارنى ھويلا – ئاران ئىگىلىكىنى راۋاجلاندۇرۇش، ھويلىسىدا باقمىچىلىق قىلىش، ئۆيىنىڭ ئالدى – كەينىدىكى بوش يەر ۋە ھويلىسىدا كۆكتات ئۆستۈرۈش، زىرە قاتارلىق ئىقتىسادىي زىرائەت تېرىقچىلىقى، ئالىقات، توشقان زەدىكى قاتارلىق ئۆزگىچە باغ – ئورمانچىلىق بىلەن شۇغۇللىنىپ، كىرىمىنى كۆپەيتىشكە يېتەكلىدى.
</S>
</TEXT>
/BODY
/DOC