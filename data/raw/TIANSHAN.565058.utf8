<DOC>
<DOCID>TIANSHAN.565058</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-11-15 16:11:11</DATE>
</HEADER>
<BODY>
<HEADLINE>
<S ID=59411>
نامراتلىق ‹‹كوزىسى›› مۇشۇنداق چېقىلغان
</S>
</HEADLINE>
<TEXT>
<S ID=59412>
‏ئابلىمىت ئابلىز
</S>
<S ID=59413>
 جەمئىيىتىمىزدە تىرىشچانلىقى بىلەن بەرىكەت تاپقان ۋە ئۆزگىلەرگە مېھىر – مۇھەببەت ئاتا قىلىپ قەدىر – قىممەت تېپىۋاتقان ئاياللار ئاز ئەمەس.
</S>
<S ID=59414>
قومۇل شەھىرىنىڭ ئېۋىرغول رايونى پالۋانتۇر بازىرى قاراسۇ كەنتىدىكى خەلچەم يۈسۈپ ئىشچانلىقى، جاپاغا چىداش روھى بىلەن نامراتلىق ‹‹كوزىسى››نى چېقىپ تاشلاپ، ئاياللارنىڭمۇ قولىدىن ئىش كېلىدىغانلىقىنى نامايان قىلىپلا قالماي، مېھىر – مۇھەببىتى ئارقىلىق قەلبلەرنى ئىللىتىپ، پارتىيە، ھۆكۈمەتنىڭ تىنچ، ئىناق جەمئىيەت قۇرۇش چاقىرىقىغا ئاۋاز قوشتى.
</S>
<S ID=59415>
 ئىشچانغا ئىش تولا
</S>
<S ID=59416>
 خەلچەم يۈسۈپ ئەسلىي راھەتباغ يېزىسىنىڭ ئەلكى كەنتىدىن بولۇپ، كىچىكىدىن ئائىلىسىنىڭ دېھقانچىلىق، ئائىلە ئىشلىرىنى قىلىپ ئىشچان چوڭ بولغانىدى.
</S>
<S ID=59417>
ئۇ 1989 – يىلى پالۋانتۇر يېزىسىنىڭ قاراسۇ كەنتىدىكى غوجامنىياز بىلال بىلەن توي قىلدى.
</S>
<S ID=59418>
قېيىنئاتا – قېيىنئانىسى ۋە ئېرىنىڭ قېرىنداشلىرى بىر ئائىلىدە تۇرغاچقا، ئائىلىنىڭ ئىقتىسادىي يۈكى بۇ ئەر – خوتۇنغا يۈكلەندى.
</S>
<S ID=59419>
بۇ ئائىلىدە نوپۇس كۆپ، ئەمگەك كۈچى ئاز بولغاچقا، تۇرمۇشى غۇربەتچىلىكتە ئۆتەتتى.
</S>
<S ID=59420>
خەلچەم يۈسۈپ كىچىك ۋاقىتلىرىدا ئانىسىدىن تىكىمچىلىكنى ئۆگەنگەنىدى.
</S>
<S ID=59421>
ئۇ ئائىلە كىرىمىنى ئاشۇرۇش ئۈچۈن قولۇم – قوشنا، ئۇرۇق – تۇغقانلىرىنىڭ كىيىملىرىنى تىكىپ كىرىم قىلىشقا باشلىدى.
</S>
<S ID=59422>
تاپقان پۇلىغا زامانىۋى كىيىم تىكىش ماشىنىسىدىن بىرنى سېتىۋالدى.
</S>
<S ID=59423>
ئۇنىڭ كىيىم تىكىش تېخنىكىسىنىڭ ئۆسۈشىگە ئەگىشىپ، كىرىمىمۇ ئېشىشقا، غوجامنىيازنىڭمۇ كىراكەشلىك قىلىپ پۇل تېپىشى بىلەن ئائىلىسىنىڭ ئىقتىسادىي ئەھۋالى بارا – بارا ياخشىلىنىشقا باشلىدى.
</S>
<S ID=59424>
تېخىمۇ چوڭ ئىشلارنى تەۋرىتىشتەك گۈزەل ئارزۇ خەلچەم يۈسۈپنى جىم ئولتۇرغۇزمىدى.
</S>
<S ID=59425>
ئۇ شەھەر خەلقىنىڭ تونۇر نېنىغا بولغان ئېھتىياجىنىڭ كۈچلۈكلىكىنى بىلىپ، 1998 – يىلىدىن باشلاپ نان يېقىپ ساتتى ۋە يەنە كۆكتاتمۇ ساتتى.
</S>
<S ID=59426>
پىژغىرىم ئىسسىق، قەھرىتان سوغۇقلاردا سىرتتا نان، كۆكتات سېتىشمۇ ئاسان ئىش ئەمەس ئىدى.
</S>
<S ID=59427>
خەلچەم يۈسۈپ ئائىلە ئىقتىسادىنىڭ ياخشىلىنىشىغا ئەگىشىپ، پەرزەنتلىرىنى ياراملىق ئادەم قىلىشقا كۈچەش بىلەن بىللە، ياشىنىپ قالغان قېيىنئاتا – قېيىنئانىسىنى يېڭى سالغان ئازادە ئۆيىگە كۆچۈرۈپ كېلىپ، ھالىدىن ياخشى خەۋەر ئالدى.
</S>
<S ID=59428>
 ئىشچانغا يول ئوچۇق
</S>
<S ID=59429>
 پالۋانتۇر يېزىلىق ھۆكۈمەت 2005 – يىلى قاراسۇ كەنتىدىكى ئاھالىلەرنىڭ كىرىمىنى ئاشۇرۇش ئۈچۈن، يۇقىرى دەرىجىلىك ئورۇنلارنىڭ قوللىشىنى قولغا كەلتۈرۈپ، كەنتتە 120 يۈرۈش كۆكتات پارنىكى قۇردى.
</S>
<S ID=59430>
خەلچەم يۈسۈپ بۇ پۇرسەتنى چىڭ تۇتۇپ ئۈچ پارنىكنى ھۆددىگە ئېلىپ كۆكتاتچىلىق قىلدى، تېخنىكلاردىن كۆكتات پەرۋىشى توغرىسىدىكى تېخنىكىلىق ھالقىلارنى ئەستايىدىل ئۆگەندى.
</S>
<S ID=59431>
ئۇلار مەھەللىۋى ئوغۇت بىلەن ئوغۇتلاشنى ئاساس قىلىپ پەرۋىشىنى ياخشى قىلغاچقا، ئىشلەپچىقارغان كۆكتاتلىرى بازار تېپىپ، شۇ يىلى كۆكتاتچىلىقتىن 30 مىڭ يۈەن كىرىم قىلدى.
</S>
<S ID=59432>
بۇ ئىشنىڭ تەمىنى تېتىپ قالغان خەلچەم يۈسۈپ ئېرى بىلەن مەسلىھەتلىشىپ، كېيىنچە پارنىكنى ئالتىگە كۆپەيتتى.
</S>
<S ID=59433>
‹‹بالا – قازا كۆرۈنۈپ كەلمەس، پۇت – قولىنى ساڭگىلىتىپ›› دېگەندەك، 2011 – يىلى غوجامنىياز بىلال قاتناش ۋەقەسىگە ئۇچراپ، بەل ۋە ئىككى پۇتى سۇنۇپ كەتتى.
</S>
<S ID=59434>
بىر مەزگىل داۋالىنىش ئارقىلىق سۇنغان جايلار ئاساسەن ساقايغان بولسىمۇ، لېكىن دوختۇرلار ئۇنىڭغا جىسمانىي ئەمگەك قىلماسلىقنى جېكىلىدى.
</S>
<S ID=59435>
بۇنىڭ بىلەن ئېتىز – ئېرىق، ئۆي ئىشلىرىنىڭ ھەممىسى خەلچەم يۈسۈپكە قالدى.
</S>
<S ID=59436>
تىرىشچان، جاپادىن قورقمايدىغان خەلچەم يۈسۈپ بۇنىڭلىق بىلەن ئىشلارنى ئاقسىتىپ قويمىدى.
</S>
<S ID=59437>
كۆكتاتلارنى ئۆزى كۆكتات توپ سېتىش بازىرىغا توشۇدى.
</S>
<S ID=59438>
كۆكتات ۋە مېۋە توپ سېتىش بازىرى شەھەر مەركىزىدىن خېلىلا يىراقتا بولغاچقا، ئۇ ھەر كۈنى سەھەردە ئۈچ چاقلىق توكسىكلىت بىلەن باراتتى.
</S>
<S ID=59439>
بەزىدە توكسىكلىتنىڭ توكى تۈگەپ قالغاندا ئىتتىرىپ مېڭىشقا توغرا كېلەتتى.
</S>
<S ID=59440>
بەزىدە ياخشى نىيەتلىك كىشىلەر ئۆزلىرىنىڭ ئۈچ چاقلىق موتوسىكلىتى بىلەن ئۇنى ئەكىلىپ قوياتتى.
</S>
<S ID=59441>
بۇ جەرياندا ئۇنىڭ تارتمىغان جاپاسى قالمىدى.
</S>
<S ID=59442>
شۇنداقتىمۇ ئۇ 2014 – يىلى يەنە باشقىلارنىڭ تۆت پارنىكىنى ھۆددىگە ئېلىپ، كۆكتاتچىلىققا تايىنىپ قىلغان يىللىق كىرىمىنى 150 مىڭ يۈەنگە يەتكۈزدى.
</S>
<S ID=59443>
 خەلچەم يۈسۈپ بۇلتۇر كىرىم يوللىرىنى تېخىمۇ كېڭەيتىش ئۈچۈن ‹‹خەلچەم يۈسۈپ مىللىي تائاملار ئارامگاھى›› قۇرۇپ، ئائىلە ساياھەتچىلىكىنى يولغا قويدى.
</S>
<S ID=59444>
ئۇ بىر تەرەپتىن قاپاق ئۆستۈرۈپ، قاپاق بارىڭى ئارقىلىق ساياھەتچى، مېھمانلارنى جەلپ قىلسا، يەنە بىر تەرەپتىن قاپاق مانتىسى، يېشىل كۆكتاتلار ئىشلىتىلگەن قومۇلنىڭ ئەنئەنىۋى تائاملىرىنى خېرىدارلارغا سۇندى.
</S>
<S ID=59445>
بۇنىڭ بىلەن بۇ ئارامگاھنىڭ داڭقى تېزلا چىقىپ، خەلچەم يۈسۈپ بۇ تۈردىنمۇ ئوبدانلا كىرىم قىلىشقا باشلىدى.
</S>
<S ID=59446>
ھازىر بۇ سەھرا ئارامگاھىنىڭ كۆلىمى 1200 كىۋادرات مېتىرغا يېتىپ، ئاشخانا، ھاجەتخانا، ئاپتوموبىل توختىتىش مەيدانى قاتارلىق ئەسلىھەلىرى مۇناسىۋەتلىك تارماقلارنىڭ ئۆلچىمى بويىچە تولۇق يۈرۈشلەشتۈرۈلۈپ، بىر قېتىمدا 100دىن ئارتۇق مېھمان كۈتۈش شارائىتى ھازىرلاندى.
</S>
<S ID=59447>
ئۇ يەنە مەھەللىدىكى ئون نەچچە ئارتۇق ئەمگەكچىنى ئارامگاھقا ئىشقا ئورۇنلاشتۇردى.
</S>
<S ID=59448>
ئۇلارنىڭ ئايلىق ئوتتۇرىچە كىرىمى 3000 يۈەن ئەتراپىدا بولۇپ، ئۇلار بۇ ئىش ئورنىدىن تولىمۇ رازى بولۇشتى.
</S>
<S ID=59449>
خەلچەم يۈسۈپ يەنە ئارامگاھنىڭ ئىشلىرى ئالدىراش ۋاقتىدا قولۇم – قوشنىلىرىنىمۇ ئىش ھەققى بېرىپ ئىشلىتىپ، ئۇلارنىڭمۇ كىرىمىنى ئاشۇرۇشىغا تۈرتكە بولدى.
</S>
<S ID=59450>
ئۇ بۇ يىل يانۋاردا مۇناسىۋەتلىك ئورۇنلارنىڭ قوللىشى بىلەن ‹‹چىنتەم›› يېزا ئىگىلىك دېھقانلار كەسپىي ھەمكارلىق كوپىراتىپىنى قۇردى.
</S>
<S ID=59451>
 ئېۋىرغول رايونلۇق ئاياللار بىرلەشمىسى بۇ يىل خەلچەم يۈسۈپكە ئاياللارنىڭ ئىگىلىك تىكلەش ياردەم پۇلى مەبلىغىدىن 10 مىڭ يۈەن بەردى.
</S>
<S ID=59452>
شەھەرلىك ساياھەت ئىدارىسى 100 مىڭ يۈەن تۈر مەبلىغى ئاجرىتىپ، ئۇنىڭ ئارامگاھىنى ‹‹ئۈچ يۇلتۇز›› دەرىجىلىك ساياھەت ئورنى قىلىپ قۇرۇپ چىقىشىغا ياردەم بەردى.
</S>
<S ID=59453>
خەلچەم يۈسۈپنىڭ ئىشلىرى يۈرۈشۈپ، بۇ يىل ئائىلە ساياھەتچىلىكىدىنلا 200 مىڭ يۈەن ساپ كىرىم قىلدى.
</S>
<S ID=59454>
 ئورتاق ئىلگىرىلەش
</S>
<S ID=59455>
 خەلچەم يۈسۈپ ‹‹بېيىش ماھىرى›› بولۇپلا قالماي، بىر ساخاۋەتچى، مىللەتلەر ئىتتىپاقلىقى – تەرەققىياتىدىكى ئۈلگىلىك شەخس.
</S>
<S ID=59456>
قاراسۇ كەنتىدىكى تۇرغۇن مۇسا ۋە تۇرسۇن مۇسا ئاكا – ئۇكا ئىككىيلەن 1990 – يىلى ئىچكىرى ئۆلكىلەرگە تىجارەت قىلغىلى بېرىپ، ئۇزاق يىل تۇرۇپ قالغانىدى.
</S>
<S ID=59457>
ئۇلار بۇلتۇر يۇرتىغا قايتىپ كېلىپ ئۆيلەندى. ئاكا – ئۇكا ئىككىيلەننىڭلا تېرىلغۇ يېرى، ئۆيى يوق ئىدى.
</S>
<S ID=59458>
خەلچەم يۈسۈپ ئۆزىنىڭ ئىككى ئېغىز ئۆيىنى جابدۇپ، ئۇلارنى ئۆيىدە تۇرغۇزدى، ئۇن، ياغ، گۈرۈچ ئېلىپ بەردى.
</S>
<S ID=59459>
خەنزۇ كېلىنلەرگە ياخشى مۇئامىلە قىلىپ، ئۇلارغا ئىللىق مېھىرىنى بەردى.
</S>
<S ID=59460>
ئېرى بىلەن مۇناسىۋەتلىك ئورۇنلارغا ئالاقىلىشىپ، ئۇلارغا بوز يەر، ئۆي ئورنى ھەل قىلىپ بەردى.
</S>
<S ID=59461>
ئۇلارنى پارنىكىدا ئىشلىتىپ، مۇۋاپىق ئىش ھەققى بېرىپ، تۇرمۇشىنى كاپالەتكە ئىگە قىلدى.
</S>
<S ID=59462>
ئۇلارنىمۇ پارنىكتا كۆكتات ئۆستۈرۈش، كاۋاپچىلىق قىلىشقا يېتەكلەپ، ئائىلە كىرىمىنى ئاشۇرۇشىغا ياردەم بەردى.
</S>
<S ID=59463>
 خەلچەم يۈسۈپنىڭ قوشنىسى جىڭ لۇڭ ئىچكىرى ئۆلكىدىن قومۇلغا ئىشلەمچىلىك قىلغىلى كەلگەن بىرسى بىلەن توي قىلغان بولۇپ، ئائىلىسىنىڭ ئىقتىسادىي ئەھۋالى دېگەندەك ياخشى ئەمەس ئىدى.
</S>
<S ID=59464>
ئۇنىڭ ئۈستىگە جىڭ لۇڭنىڭ 80 ياشقا كىرگەن ئاپىسىنىڭ قەنت كېسىلى، مېڭە يېگىلەش كېسىلى بار ئىدى.
</S>
<S ID=59465>
2012 – يىلى كۈزنىڭ مەلۇم بىر كۈنى جىڭ لۇڭنىڭ ئاپىسى تۇيۇقسىز ھوشىدىن كەتتى.
</S>
<S ID=59466>
خەلچەم يۈسۈپ بۇ ئىشتىن خەۋەر تېپىپ جىڭ لۇڭنىڭ ئاپىسىنى ئاپتوموبىلى بىلەن دەرھال دوختۇرخانىغا ئاپاردى ۋە 2000 يۈەن نەق پۇل ياردەم قىلدى.
</S>
<S ID=59467>
جىڭ لۇڭ ئائىلىسىنىڭ پارنىكتا كۆكتات ئۆستۈرۈشىگە يېتەكچىلىك قىلىپ، تۇرمۇشىنى ياخشىلىشىغا تۈرتكە بولدى.
</S>
<S ID=59468>
كەنتىدىكى مەكتەپ يېڭىدىن سېلىنغاندا مەكتەپنىڭ ئوقۇتۇش ئەسلىھەلىرى، كۆكەرتىش ئىشلىرىغا 30 مىڭ يۈەندىن ئارتۇق ياردەم بەردى، گۈل كۆچەتلىرىنى ئۆزى تىككۈزۈپ بەردى.
</S>
<S ID=59469>
ئۇ يەنە ئەتراپتىكى ئاجىز، يېتىم – يېسىرلەرگە ھازىرغىچە 30 مىڭ يۈەندىن ئارتۇق ياردەم قىلدى.
</S>
<S ID=59470>
 خەلچەم يۈسۈپنىڭ ئىش – ئىزلىرى مۇناسىۋەتلىك تارماقلارنىڭ مۇئەييەنلەشتۈرۈشىگە ئېرىشتى.
</S>
<S ID=59471>
ئۇ شەھەرلىك ئاياللار بىرلەشمىسىنىڭ ئورۇنلاشتۇرۇشى بىلەن پالۋانتۇر، قارادۆۋە بازىرى، ئاراتۈرۈك ناھىيەسىنىڭ نوم، ئاداق قاتارلىق يېزا – بازارلىرىدا مىللەتلەر ئىتتىپاقلىقى ۋە ئىگىلىك تىكلەش ھەققىدە 30 نەچچە مەيدان لېكسىيە سۆزلەپ، دېھقانلارنىڭ ئالقىشىغا ئېرىشتى. شەھەر بويىچە بىرنەچچە قېتىم ‹‹8 – مارت قىزىل بايراقدارى›› بولۇپ باھالاندى.
</S>
<S ID=59472>
 خەلچەم يۈسۈپ يۈكسەك تىرىشچانلىق، جاپاغا چىداش روھى بىلەن نامراتلىق ‹‹كوزىسى››نى قانداق چېقىشنى باشقىلارغا كۆرسىتىپ قويدى.
</S>
<S ID=59473>
ئۇ كېلەر يىلغىچە مېھمانساراي قۇرۇشنى، سەھرا ئارامگاھىدا 30 ئۈستەلدىن ئارتۇق مېھماننى بىراقلا كۈتەلەيدىغان ئىقتىدارنى ھازىرلاپ، جەمئىيەتتىكى تېخىمۇ كۆپ ئارتۇق ئەمگەكچىنى ئىشقا ئورۇنلاشتۇرۇپ، تېخىمۇ كۆپ كىشىلەرگە ياردەم قولىنى سۇنۇشنى كۆڭلىگە پۈكۈپ قويدى.
</S>
</TEXT>
/BODY
/DOC