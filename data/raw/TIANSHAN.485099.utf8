<DOC>
<DOCID>TIANSHAN.485099</DOCID>
<HEADER>
<CLASS>شىنجاڭ</CLASS>
<DATE>2016-01-05 11:36:08</DATE>
</HEADER>
<BODY>
<HEADLINE>
<S ID=497>
مەملىكەتلىك 13 - نۆۋەتلىك قىشلىق تەنھەرىكەت مۇسابىقىسىنىڭ تۈرتكىسىدە، يېڭى يىللىق دەم ئېلىش مەزگىلىدىكى قار - مۇز ساياھىتى جانلاندى
</S>
</HEADLINE>
<TEXT>
<S ID=498>
　 ۋاڭ يايۈن خەۋەر قىلىدۇ: مەملىكەتلىك 13 - نۆۋەتلىك قىشلىق تەنھەرىكەت مۇسابىقىسىنى كۈتۈۋېلىش قىزغىنلىقىنىڭ تۈرتكىسىدە، ئەمدىلا ئاياغلاشقان يىڭى يىللىق دەم ئېلىش مەزگىلىدە شىنجاڭنىڭ ھەر قايسى جايلىرىدا قار - مۇز ساياھىتى جانلاندى.
</S>
<S ID=499>
　　ئۇقۇشىمچە، يېڭى يىللىق دەم ئېلىش مەزگىلىدە شىنجاڭنىڭ ھەر قايسى جايلىرىدىكى چاڭغا تېيىلىش مەيدانلىرى قاينام - تاشقىنلىققا چۆمگەن.
</S>
<S ID=500>
ئالتايدىكى «جياڭجۈنشەن» چاڭغا تېيىلىش مەيدانىدا ھەر كۈنى كۈتۈۋېلىنغان ساياھەتچى 2000دىن ئېشىپ، بۇلتۇرقى ئوخشاش مەزگىلدىكىدىن بەش ھەسسە ئەتراپىدا كۆپەيگەن؛ ئۈرۈمچى «ئاق بۇلۇت» خەلقئارا چاڭغا تېيىلىش مەيدانى كۈتۈۋالغان ساياھەتچى بۇلتۇرقى ئوخشاش مەزگىلدىكىدىن بىر ھەسسە ئاشقان؛ ئۈرۈمچى «ۋېستى» چىراغلىق چاڭغا تېيىلىش مەيدانى كۈندە كۈتۈۋالغان ساياھەتچى 5000دىن ئاشقان.
</S>
<S ID=501>
بەزى چاڭغا تېيىلىش مەيدانلىرىدا كۈندە كۈتۈۋېلىنغان ساياھەتچىلەرنىڭ سانى ئىلگىرىكى يىللاردا چاغان مەزگىلىدە كۈتۈۋېلىنغان ساياھەتچىلەرنىڭ سانىغا يەتكەن بولۇپ، ساياھەتچىلەر بېسىق مەزگىلى بالدۇر يېتىپ كەلگەن.
</S>
<S ID=502>
　　ئالتاي شەھەرلىك ساياھەت ئىدارىسىنىڭ باشلىقى شى جىچياڭ مۇنداق دېدى: يېڭى يىل مەزگىلىدە، ئالتايغا كېلىپ چاڭغا تېيىلىدىغان ساياھەتچىلەرنىڭ كۆپ قىسمى ئىچكىرى ئۆلكىلەردىن كەلگەن، «جياڭجۈنشەن» چاڭغا تېيىلىش مەيدانىدىلا ئىچكىرى ئۆلكىدىن كەلگەن ساياھەتچى 100دىن ئاشقان، ئۇلارنىڭ ئىچىدە گۇاڭدۇڭ، خۇنەن، بېيجىڭ، تيەنجىندىن كەلگەنلەرمۇ، خېيلۇڭجياڭ قاتارلىق قار - مۇز ساياھەتچىلىكى تەرەققىي قىلغان ئۆلكە، شەھەرلەردىن كەلگەن ساياھەتچىلەرمۇ بار ئىكەن.
</S>
<S ID=503>
　　ئاپتونوم رايونىمىزنىڭ ھەر قايسى جايلىرىدا ئۆتكۈزۈلگەن تەبرىكلەش پائالىيەتلىرى كىشىلەرنىڭ دەم ئېلىش كۈنىدىكى تۇرمۇشىغا خۇشاللىق بەخش ئەتتى، شۇنداقلا نۇرغۇن ساياھەتچىنى جەلپ قىلدى.
</S>
<S ID=504>
يېڭى يىللىق دەم ئېلىش مەزگىلىدە، ئۈرۈمچى شەھىرى، خوتەن شەھىرى، كۆكتوقاي ناھىيەسى قاتارلىق جايلار يېڭى يىللىق ئېگىزگە چىقىش پائالىيىتى ئۆتكۈزدى؛ ئۈرۈمچى شەھىرى، ئالتاي ۋىلايىتى، تارباغاتاي ۋىلايىتى قاتارلىق جايلار قار - مۇز ساياھەت بايرىمىنى تەبرىكلەش پائالىيىتى ئۆتكۈزدى.
</S>
<S ID=505>
　　«بوغدا كۆلى» مەنزىرە رايونىنى باشقۇرۇش كومىتېتىنىڭ مۇئاۋىن مۇدىرى ۋاڭ چى تونۇشتۇرۇپ مۇنداق دېدى: 3 - نۆۋەتلىك بوغدىدا 1000 كىشى بەخت تىلەپ يېڭى يىلنى كۈتۈۋېلىش پائالىيىتىدە، ساياھەتچىلەرنىڭ سانى ئۆتكەن يىلىدىكىدىن زور دەرىجىدە ئاشتى.
</S>
<S ID=506>
يېقىندا ئۆتكۈزۈلىدىغان 13 - نۆۋەتلىك قىشلىق تەنھەرىكەت مۇسابىقىسىنىڭ تۈرتكىسىدە، قار - مۇز ساياھىتى ئالاھىدە جانلاندى.
</S>
<S ID=507>
　　ئۇقۇشىمچە، بۇ يىل «شىنجاڭنى سۆيۈپ، يۇرتىمىزنى ساياھەت قىلايلى» قىشلىق، ئەتىيازلىق ساياھەت باش تېمىسىدىكى پائالىيەت قانات يايدۇرۇلغان مەزگىلدە، ئاپتونوم رايونلۇق ساياھەت ئىدارىسى خەلققە نەپ يەتكۈزىدىغان بىر يۈرۈش تەدبىرلەرنى يولغا قويۇپ، تېخىمۇ كۆپ كىشىنى قار - مۇز ساياھىتى، قار - مۇز تەنھەرىكىتىگە قاتنىشىشقا جەلپ قىلغان.
</S>
<S ID=508>
ئاپتونوم رايونىمىزدىكى ھەر قايسى جايلار 1 - ئايدىن باشلاپ يۈرۈشلۈك قار - مۇز ساياھىتى ۋە تەبرىكلەش پائالىيەتلىرىنى ئارقا - ئارقىدىن يولغا قويۇپ، مەملىكەتلىك 13 - نۆۋەتلىك قىشلىق تەنھەرىكەت مۇسابىقىسىنى كۈتۈۋېلىپ، قار - مۇز ساياھىتىنىڭ جانلىنىشىغا تۈرتكە بولىدىكەن.
</S>
<S ID=509>
‏
</S>
</TEXT>
/BODY
/DOC