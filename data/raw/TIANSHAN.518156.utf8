<DOC>
<DOCID>TIANSHAN.518156</DOCID>
<HEADER>
<CLASS>خەلقئارا</CLASS>
<DATE>2016-04-17 13:28:35</DATE>
</HEADER>
<BODY>
<HEADLINE>
<S ID=25617>
خىروشىمانىڭ يەنە بىر ‹‹كىملىكى››
</S>
</HEADLINE>
<TEXT>
<S ID=25618>
    ئامېرىكا دۆلەت كاتىپى كېررى بىلەن ئەنگلىيە، فىرانسىيە، گېرمانىيە قاتارلىق دۆلەتلەرنىڭ دىپلوماتىيە مىنىستىرلىرى يېقىندا ياپونىيە دىپلوماتىيە ۋەزىرى فۇمىئو كىشىدانىڭ ھەمراھلىقىدا خىروشىما تىنچلىق خاتىرە باغچىسىدا زىيارەتتە بولدى.
</S>
<S ID=25619>
بۇ ئامېرىكا 71 يىلنىڭ ئالدىدا خىروشىماغا ئاتوم بومبىسى تاشلىغاندىن بۇيان ئامېرىكا دۆلەت كاتىپىنىڭ تۇنجى قېتىم خىروشىمادا ئاتوم بومبىسى ھۇجۇمى خاتىرە ئەسلىھەلىرىنى زىيارەت قىلىشى.
</S>
<S ID=25620>
   كېررى قاتارلىقلار سۈكۈت ئىچىدە خاتىرە باغچىسىدىكى ئەرۋاھ تاختىلىرىغا گۈل چەمبىرەك تەقدىم قىلدى، لېكىن ئۇلار خىروشىمانىڭ دۇنيادىكى ئاتوم بومبىسى ھۇجۇمىغا ئۇچرىغان تۇنجى شەھەر دېگەن نامىدىن باشقا غەرب ئەللىرى بىلمەيدىغان يەنە بىر نامىنىڭمۇ بارلىقىنى، يەنى خىروشىمانىڭ ئىلگىرى ياپونىيەنىڭ يېقىنقى زامان تاجاۋۇزچىلىق ئۇرۇشىنىڭ مەنبەسى، ھەربىي زاۋۇت ۋە جۇڭگوغا تاجاۋۇز قىلىش قىسىمى تۇرغان قەبىھ ماكان ئىكەنلىكىنى بىلمەيدۇ.
</S>
<S ID=25621>
   ياپونىيە 1894 – يىلى جياۋۇ ئۇرۇشىنى قوزغىغان. شۇ يىلى سېنتەبىردە ياپونىيەنىڭ مىڭجى يىللىرىدىكى ساماۋى پادىشاھى ‹‹ئۆزى جازا يۈرۈش قىلىپ››، ئۇرۇش قوماندانلىق مەركىزى ۋە ئىمپېرىيە پارلامېنتىنى خىروشىماغا ۋاقىتلىق يۆتكىگەن.
</S>
<S ID=25622>
خىروشىما شەھىرىدە بۈگۈنگە قەدەر ‹‹مىڭجى يىللىرىدىكى پادىشاھ ئىزنالىرى›› تاش ئابىدىلىرى ساقلانغان بولۇپ، مىڭجى يىللىرىدىكى ساماۋى پادىشاھنىڭ زېمىنىنى كېڭەيتىش نامىدا تاجاۋۇزچىلىق ئۇرۇشى قوزغىغانلىقتەك ‹‹ھەربىي جاسارىتى›› خاتىرىلەنگەن.
</S>
<S ID=25623>
   خىروشىما 2 – دۇنيا ئۇرۇشى ۋە ياپونىيە جۇڭگوغا تاجاۋۇز قىلغان مەزگىلدە ياپونىيەنىڭ ئاساسلىق ھەربىي زاۋۇتى ۋە ھەربىي گازارما تۇرۇشلۇق جايى ئىدى.
</S>
<S ID=25624>
بۇ جەرياندا سېسىق نامى پۇر كەتكەن خىروشىما 5 – دىۋېزىيەسى جياۋۇ ئۇرۇشى، سەككىز دۆلەت بىرلەشمە ئارمىيەسىنىڭ جۇڭگوغا تاجاۋۇز قىلىش ئۇرۇشى ۋە ‹‹7 – ئىيۇل ۋەقەسى››دىن كېيىن يەنە بىر قېتىم جۇڭگوغا تاجاۋۇز قىلغان ئاساسلىق دىۋېزىيە بولۇپ، جۇڭگودا نۇرغۇن جىنايەتلەرنى ئۆتكۈزگەن.
</S>
<S ID=25625>
   خىروشىما ياپونىيە تاجاۋۇزچىلىق ئۇرۇشىدىكى ئاساسلىق ھەربىي مەنبە ۋە قورال – ياراغ بىلەن تەمىنلەش بازىسى ئىدى، خىروشىمانىڭ 2 – دۇنيا ئۇرۇشىنىڭ ئاخىرقى مەزگىللىرىدە ئاتوم بومبىسى ھۇجۇمىغا ئۇچرىشى تاسادىپىيلىق ئەمەس.
</S>
<S ID=25626>
2 – دۇنيا ئۇرۇشى تارىخىي ماتېرىيالىغا قارىغاندا، خىروشىمانىڭ ناگاساكىغا ئوخشىمايدىغان يېرى شۇكى، ئامېرىكا خىروشىمانى ئاتوم بومبىسى تاشلاش پىلانىدىكى دەسلەپكى نىشان قىلىپ تاللىغان.
</S>
<S ID=25627>
بۇ، خىروشىمانىڭ ياپونىيەنىڭ تاجاۋۇزچىلىق ئۇرۇشى قوزغاشتىكى رولى ۋە ئورنى بىلەن زىچ مۇناسىۋەتلىك.
</S>
<S ID=25628>
   لېكىن كېررى قاتارلىقلارنىڭ كۆرۈۋاتقىنى 1945 – يىلى 6 – ئاۋغۇستتىن كېيىنكى خىروشىما، يەنى، ياپونىيەنىڭ ‹‹2 – دۇنيا ئۇرۇشى ھەسرەتلىرى›› ۋە ياپونىيەنىڭ ‹‹زىيانلانغۇچى››لىق قىياپىتى گىرەلىشىپ كەتكەن قىياپىتى.
</S>
<S ID=25629>
   خىروشىما ئاھالىلىرى ئاتوم بومبىسى ھۇجۇمىغا ئۇچرىغاچقا ئۇرۇش ۋە تىنچلىق توغرىسىدا تېخىمۇ كۆپ ئويلاندى.
</S>
<S ID=25630>
لېكىن ئەپسۇسلىنارلىقى شۇكى، ئابې شىنزو ھۆكۈمىتى تەختكە چىققاندىن بۇيان خىروشىما ئۇرۇش توغرىسىدا ئويلىنىشتىكى تارىخىي ئەڭگۈشتەرلىك قىممىتىنى ئۇنتۇپ، ياپونىيەنىڭ ‹‹مۇناسىۋەت دەستىكى›› قىلىنماقتا.
</S>
<S ID=25631>
   بۇلتۇر 6 – ئاۋغۇست ياپونىيە باش ۋەزىرى ئابې شىنزو ياپونىيەنىڭ ئاتوم بومبىسى ھۇجۇمىغا ئۇچرىغانلىقىنىڭ 70 يىللىقى خاتىرە كۈنىدە سۆزلىگەن سۆزىدە ئىلگىرىكى باش ۋەزىرلەر دائىم تەكىتلەيدىغان ‹‹يادرودىن خالىيلاشتۇرۇشنىڭ ئۈچ پىرىنسىپى››نى قەستەن چۈشۈرۈپ قويدى.
</S>
<S ID=25632>
ئابې شىنزونىڭ خىروشىمانىڭ نېمە ئۈچۈن ئاتوم بومبىسى ھۇجۇمىغا ئۇچرىغانلىقى توغرىسىدا ھەقىقي ئويلانغان – ئويلانمىغانلىقىنى، خىروشىما ئاھالىلىرىنى ئۆز ئىچىگە ئالغان ئۇرۇشتا قازا قىلغانلارغا ھەقىقىي ھېسداشلىق قىلىدىغان – قىلمايدىغانلىقىنى ۋە ئۇلارنى ھۆرمەتلەيدىغان – ھۆرمەتلىمەيدىغانلىقىنى ئېچىپ تاشلايدىغان بۇنىڭدىن ئارتۇق تەپسىلات بولمىسا كېرەك.
</S>
<S ID=25633>
   ياپونىيەدە ‹‹نوھ›› دەپ ئاتىلىدىغان قەدىمىي تىياتىر بولۇپ، سەنئەتكارلار ۋەقەلىك تەلىپىگە ئاساسەن نىقاب تاقاپ خۇشاللىقنى ياكى قايغۇ – ھەسرەتنى ئىپادىلەيدۇ.
</S>
<S ID=25634>
خىروشىمانىڭ يەنە بىر كىملىكىمۇ بار، ياپونىيە دائىرىلىرىنىڭمۇ يەنە بىر يۈزى بار، ئۇلار ئۆزىنى قانچە نىقابلىسىمۇ، ھەقىقىي ئەپت – بەشىرىسىنى يوشۇرالمايدۇ.
</S>
</TEXT>
/BODY
/DOC