<DOC>
<DOCID>TIANSHAN.534631</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-14 11:30:11</DATE>
</HEADER>
<BODY>
<HEADLINE>
<S ID=33267>
تۆۋەنكى غوجاباسقاقلىقلارنىڭ ئارزۇسى رېئاللىققا ئايلاندى
</S>
</HEADLINE>
<TEXT>
<S ID=33268>
   ئامانگۈل ئۆمەر خەۋەر قىلىدۇ: شىنجاڭ لوپنۇر كالىي تۇزى چەكلىك مەسئۇلىيەت شىركىتىدىن ئاۋات ناھىيەسىنىڭ بەشئېرىق بازىرى تۆۋەنكى غوجاباسقاق كەنتىگە چۈشكەن كادىرلارنىڭ ياردىمىدە ياسالغان 3.52 كىلومېتىر تاش ئۆستەڭ يېقىندا پۈتۈپ، كەنت ئاممىسىنىڭ ئۇزاق يىلدىن بۇيانقى ئارزۇسى رېئاللىققا ئايلاندى.
</S>
<S ID=33269>
   كەنت ئاھالىسى تۇردى تۇختى بۇ يىل 22 مو يېرىگە كېۋەز تېرىغان بولۇپ، ئىلگىرى كەنتتە سۇ قىس بولغانلىقتىن، يىلدا زىرائەتلىرىنى سۇغىرىش مەزگىلىدە ئۇنىڭ بېشى قاتاتتى. بەزىدە سۇ تالىشىپ باشقا كەنتتىكىلەر بىلەن سوقۇشۇپمۇ قالغانىدى. بۈگۈن ئۆيىنىڭ ئالدىدىلا يېڭىدىن ياسالغان تاش ئۆستەڭ پۈتۈپ، سۇ باشلانغانلىقىنى كۆرۈپ، ئۇ ناھايىتى خۇش بولدى.
</S>
<S ID=33270>
   غوجا باسقاق كەنتىدىكى دېھقانلار كېۋەز، بۇغداي تېرىپ، باغ – ئورمانچىلىق بىلەن شۇغۇللىنىدىغان بولۇپ، ئېرىق – ئۆستەڭلىرى ئۇزاق مەزگىل رېمونت قىلىنمىغاچقا، لاي – لاتقا، ئەخلەتكە تولۇپ كەتكەنىدى، سۇ كەلسىمۇ سۇ ئۆستەڭنىڭ ئۆزىگە سىڭىپ كېتىپ، سۇنىڭ ئورۇنسىز خوراپ كېتىشى ئېغىر ئىدى. شۇ سەۋەبلىك ئېتىزلارغا سۇ باشلاش قىيىنغا توختايتتى. شۇڭا، دېھقانلار يېڭىدىن سۇ سىڭمەس ئۆستەڭنىڭ ياسىلىشىنى ئارزۇ قىلاتتى.
</S>
<S ID=33271>
   كەنتكە چۈشكەن كادىرلار ئەھۋال ئىگىلەش جەريانىدا، دېھقانلارنىڭ بۇ قىيىنچىلىقىنى بىلگەندىن كېيىن، شىركەت ياردەم قىلغان 251 مىڭ يۈەنگە، مەركەزنىڭ 3 مىليون يۈەن مەخسۇس تۈر مەبلىغىنى قوشۇپ، 4 – ئاينىڭ بېشىدا 3.52 كىلومېتىر تاش ئۆستەڭ قۇرۇلۇشىدا ئىش باشلىغانىدى، ئىككى ئايدىن ئارتۇق جىددىي قۇرۇلۇش قىلىپ، 20 – ئىيۇن ئۆستەڭ پۈتۈپ، كەنتتىكى 400 دىن كۆپرەك ئائىلىلىكنىڭ سۇغىرىش ئىشلىرى ھەل قىلىنىپ، زىرائەتلىرىنى ۋاقتىدا سۇغىرالايدىغان بولدى، دېھقانلار بۇ ئۆستەڭنى ‹‹بېيىش قۇرۇلۇشى›› دەپ ئاتاشتى.
</S>
<S ID=33272>
   خىزمەت گۇرۇپپىسىنىڭ باشلىقى گاۋ جيۇڭ مۇنداق دېدى: كەنتتىكى كادىرلار ۋە ئاممىنىڭ ئۆستەڭنى ياخشى ئاسراپ، ئۇزاق مەزگىل پايدىلىنىشىنى ئۈمىد قىلىمىز، شۇنىڭ بىلەن كەنتتە خەلق تۇرمۇشىغا دائىر تۈرلەرنى داۋاملىق يولغا قويىمىز، بولۇپمۇ چىلان، ياڭاق ئۈلگە كۆرسىتىش بازىسىنىڭ كېيىنكى مەزگىللىك پەرۋىش، مۇلازىمەت خىزمىتىنى ياخشى ئىشلەپ، دېھقانلارنىڭ كىرىمىنى ئاشۇرۇشقا ياردەم بېرىمىز.
</S>
</TEXT>
/BODY
/DOC