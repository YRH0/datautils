<DOC>
<DOCID>TIANSHAN.538977</DOCID>
<HEADER>
<CLASS>خەلقئارا</CLASS>
<DATE>2016-08-05 11:46:03</DATE>
</HEADER>
<BODY>
<HEADLINE>
<S ID=37297>
خەلقئارا پۇل فوندى تەشكىلاتى بۇ يىل ۋە كېلەر يىللىق دۇنيا ئىقتىسادىنىڭ ئېشىش كۆزلىمىسىنى يەنە بىر قېتىم تۆۋەنلەتتى
</S>
</HEADLINE>
<TEXT>
<S ID=37298>
    خەلقئارا پۇل فوندى تەشكىلاتى يېقىندا بۇ يىل ۋە كېلەر يىللىق دۇنيا ئىقتىسادىنىڭ ئېشىش كۆزلىمىسىنى يەنە بىر قېتىم تۆۋەنلەتتى، شۇنىڭ بىلەن بىر ۋاقىتتا جۇڭگو ئىقتىسادىنىڭ بۇ يىللىق ئېشىش كۆزلىمىسىنى يۇقىرى كۆتۈردى.
</S>
<S ID=37299>
بۇنداق بىرنى يۇقىرى كۆتۈرۈش، بىرنى تۆۋەنلىتىشتىن دۇنيا ئىقتىسادى ئاجىزلىشىۋاتقان شارائىتتا، جۇڭگو ئىقتىسادىنىڭ مۇقىم ئېشىۋاتقانلىقىنى كۆرۈۋالغىلى بولىدۇ.
</S>
<S ID=37300>
ئىستاتىستىكىغا قارىغاندا، ھازىر جۇڭگونىڭ ئىچكى ئىشلەپچىقىرىش ئومۇمىي قىممىتى(GDP) نىڭ ھەر بىر پىرسەنت پوئېنتلىق ئېشىش مىقدارى بەش يىلدىن بۇرۇنقى 1.5 پىرسەنت پوئېنتلىق ئېشىش مىقدارى، 10 يىل بۇرۇنقى 2.5 پىرسەنت پوئېنتلىق ئېشىش مىقدارى بىلەن تەڭ ئىكەن.
</S>
<S ID=37301>
دۇنيا بانكىسى ئۈچ يىلنىڭ ئالدى – كەينىدىكى ئاساسلىق ئىقتىسادىي گەۋدىلەرنىڭ دۇنيا ئىقتىسادىغا بولغان تۆھپە قوشۇش نىسبىتىنى تەھلىل قىلغان،
</S>
<S ID=37302>
بۇنىڭ ئىچىدە ئامېرىكا ئىقتىسادىنىڭ 2018 – يىلى دۇنيا ئىقتىسادىنىڭ ئېشىشىغا تۆھپە قوشۇش نىسبىتى %15.7 بولغان، لېكىن جۇڭگو ئىقتىسادىنىڭ تۆھپە قوشۇش نىسبىتى %26.4كە يېتىدىكەن.
</S>
<S ID=37303>
ھەر قايسى دۆلەتنىڭ مۇتەخەسسىس، ئالىملىرى: ‹‹بىر بەلباغ، بىر يول›› تەشەببۇسى، ئاسىيا ئۇل ئەسلىھە سېلىنما بانكىسى قاتارلىق جۇڭگو لايىھەسى دۇنيانىڭ جۇڭگو پايدىسىدىن داۋاملىق بەھرىمەن بولۇشىغا شارائىت يارىتىپ بېرىدۇ، جۇڭگو يەنىلا دۇنيا ئىقتىسادىنىڭ ئېشىشىغا مۇھىم تۆھپە قوشۇۋاتقان دۆلەت بولىدۇ، دەپ قارىدى.
</S>
<S ID=37304>
   جۇڭگونىڭ ئىسلاھاتى دۇنيا ئىقتىسادىغا نىسبەتەن ئىنتايىن مۇھىم
</S>
<S ID=37305>
   ئامېرىكا بروكىگىس ئىلمىي جەمئىيىتى جوھان سانتون جۇڭگو مەركىزىنىڭ نوپۇزلۇق تەتقىقاتچىسى، دۇنيا بانكىسى جۇڭگو – موڭغۇلىيە ئىدارىسىنىڭ سابىق باشلىقى دۇ داۋېي: جۇڭگونىڭ بۇ يىل 2 – پەسىلدىكىGDP سىنىڭ ئېشىش سۈرئىتى %6.7 بولدى، بۇ مۇقىم، ئىمكانىيەتلىك سىجىل تەرەققىيات سۈرئىتى.
</S>
<S ID=37306>
جۇڭگونىڭ سىرتقا مەبلەغ سېلىشى ئۈزلۈكسىز ئېشىۋاتىدۇ، تەمىنلەش ھالقىسىدىكى قۇرۇلمىلىق ئىسلاھات جۇڭگوغىلا پايدىلىق بولۇپ قالماستىن، ئۇنىڭ سىرتقا بولغان ئۈنۈمى دۇنيا ئىقتىسادىغىمۇ زور پايدا بولىدۇ.
</S>
<S ID=37307>
تەمىنلەش ھالقىسىدىكى قۇرۇلمىلىق ئىسلاھاتتىكى پولات – تۆمۈر ۋە باشقا ئېغىر سانائەتنىڭ ئىشلەپچىقىرىش ئىقتىدارى ئوشۇقچىلىقىنى تۈگىتىشمۇ بانكا سىستېمىسىنىڭ خەۋپىنى تۆۋەنلىتىشكە پايدىلىق بولىدۇ، دېدى.
</S>
<S ID=37308>
   پېتتېرسون خەلقئارا ئىقتىساد تەتقىقات ئورنىنىڭ زىيارەتچى ئالىمى مارتىن كلوزامپا: جۇڭگو ئىقتىسادىنىڭ بۇ يىل 2 – پەسىلدە %6.7 ئېشىشى ئومۇميۈزلۈك مۆلچەرگە ئۇيغۇن كېلىدۇ.
</S>
<S ID=37309>
جۇڭگو ئىقتىسادىنىڭ ئېشىش سۈرئىتى ئاستىلاپ قالغان بولسىمۇ، لېكىن ئاسان قولغا كەلتۈرگىلى بولمايدىغان مۇقىملىقنى ساقلاپ قالدى، ئۇنىڭ ئۈستىگە جۇڭگو ئىقتىسادىنىڭ ئېشىش سۈرئىتى دۇنيانىڭ ئوتتۇرىچە سەۋىيەسىدىن خېلى يۇقىرى بولماقتا.
</S>
<S ID=37310>
جۇڭگو ئىقتىسادىنىڭ ئومۇمىي مىقدارى بۇرۇنقىدىن ئاشقان بولغاچقا، ھازىر جۇڭگونىڭ دۇنيا ئىقتىسادىغا تۆھپە قوشۇش نىسبىتى ئىككى خانىلىق سۈرئەت بويىچە ئېشىش مەزگىلىدىكىدىن خېلى ئېشىپ كەتتى، دېدى.
</S>
<S ID=37311>
   سىتى بانكىسى جۇڭگو رايونىنىڭ باش ئىقتىسادشۇناسى ليۇ لىگاڭ: جۇڭگو ئىقتىسادىنىڭ ئېشىشى دۇنيا ئىقتىسادىنىڭ ئېشىش مىقدارىنىڭ تەخمىنەن ئۈچتىن بىر قىسمىنى ئىگىلەپ، دۇنيا ئىقتىسادىنىڭ مۇھىم ھەرىكەتلەندۈرگۈچى كۈچ مەنبەسى بولماقتا. جۇڭگو كەسىپلەرنى ئوتتۇراھال ۋە يۇقىرى دەرىجىگە ئۆستۈرۈشنى ئىلگىرى سۈرۈۋاتىدۇ، ئۇلار بىر تەرەپتىن، تەرەققىي قىلغان دۆلەتلەردىن ئىمپورت قىلىشنى ئاشۇرۇپ، ئۇلارنىڭ تۆۋەنلەپ قالغان ئىقتىسادىنىڭ ئېشىشىنى ئىلگىرى سۈرىدۇ، جۇڭگونىڭ ئىشلەپچىقىرىش ئىقتىدارىنىڭ دەرىجىسىنى ئۆستۈرۈشمۇ ئۇنىڭ تەرەققىي قىلىۋاتقان دۆلەتلەر بىلەن مۇناسىۋەتلىك كەسىپلەردە بولغان رىقابىتىنى ئازايتىدۇ، بۇنداق بولغاندا ئۇلار ئىككى تەرەپتىن پايدا ئالىدۇ، دېدى.
</S>
<S ID=37312>
   بېلگىيە لېئۇۋېن ئۇنىۋېرسىتېتىنىڭ ئىقتىسادشۇناسلىق پىروفېسسورى روگگې تېس: ئىقتىسادنىڭ %6.7 ئېشىشى كىشىنى قىزىقتۇرىدۇ.
</S>
<S ID=37313>
گەرچە تىك يۆنىلىش بويىچە سېلىشتۇرغاندا، بۇ سۈرئەت بۇرۇنقىدىن سەل ئاستىلاپ قالغان بولسىمۇ، لېكىن بۇ سەۋەبلىكلا جۇڭگو ئىقتىسادىنىڭ ئېشىش سۈرئىتىدىن بەك ئەندىشە قىلىشنىڭ زۆرۈرىيىتى يوق، چۈنكى بۇ جۇڭگونىڭ تەمىنلەش ھالقىسىدىكى قۇرۇلمىلىق ئىسلاھاتنى تەشەببۇسكارلىق بىلەن ئېلىپ بارغانلىقىنىڭ نەتىجىسى، دەپ قارىدى.
</S>
<S ID=37314>
ئۇ: جۇڭگونىڭ ئىشلەپچىقىرىش ئىقتىدارى ئوشۇقچىلىقى، ئامبار ئوشۇقچىلىقىنى تۈگىتىش ئۈنۈمىنىڭ تەدرىجىي كۆرۈلۈشى بىلەن، جۇڭگو ئىقتىسادى ئوتتۇراھال، يۇقىرى سۈرئەتتە ئاشىدۇ، بۇ جۇڭگو ياكى دۇنياغا نىسبەتەن پايدىلىق خەۋەر، دېدى.
</S>
<S ID=37315>
   جۇڭگونىڭ مەبلەغ سېلىشى شۇ يەردىكى پۇقرالارغا بەخت ئېلىپ كەلدى
</S>
<S ID=37316>
   جۇڭگو ئىقتىسادىي تەرەققىياتىنى مۇقىملاشتۇرۇش بىلەن بىللە، سىرتقا مەبلەغ سېلىشنى پائال ئىلگىرى سۈرۈپ، خەلقئارا بويىچە ئىشلەپچىقىرىش ئىقتىدارى جەھەتتىكى ھەمكارلىقنى قانات يايدۇرۇپ، شۇ يەرنىڭ ئىقتىسادىي تەرەققىياتىنى ئىلگىرى سۈرۈشتىكى ئاكتىپ ئامىل بولۇپ قالدى.
</S>
<S ID=37317>
   قازاقىستان – گېرمانىيە ئۇنىۋېرسىتېتى خەلقئارا ۋە رايون ھەمكارلىقى تەتقىقات ئورنىنىڭ باشلىقى پولات سولتانوف: جۇڭگو دۇنيا بويىچە 2 – چوڭ ئىقتىسادىي گەۋدە بولۇش سۈپىتىدە، كەسىپ كۆلىمى ۋە بازاردىكى يوشۇرۇن كۈچىنى زورايتتى، ھەر قانداق دۆلەت جۇڭگو بىلەن ھەمكارلىشىش داۋامىدا سودا پۇرسىتى تاپالايدۇ، ئۇ دۇنيا ئىقتىسادىدا ئىلگىرى سۈرۈش ۋە مۇقىملاشتۇرۇش رولىنى ئوينىدى، دېدى.
</S>
<S ID=37318>
   پولات سولتانوف: قازاقىستاندا كىشىلەر جۇڭگودىن كەلتۈرۈلگەن تاۋارلارنى ئىشلىتىشكە ئاللىبۇرۇن ئادەتلىنىپ كەتتى.
</S>
<S ID=37319>
جۇڭگونىڭ چوڭ كارخانىلىرى بەس – بەستە قازاقىستانغا كېلىپ مەبلەغ سېلىپ زاۋۇت قۇرۇپ، بۇ يەرنىڭ ئىقتىسادىي تەرەققىياتى ۋە ئاھالىلەرنىڭ ئىشقا ئورۇنلىشىشىغا تۆھپە قوشتى، قازاقىستان بىلەن جۇڭگو خەلقئارا بويىچە ئىشلەپچىقىرىش ئىقتىدارى جەھەتتە ھەمكارلاشقان بەزى تۈرلەرنى ئۈلگە بولۇپ قالدى دېيىشكە بولىدۇ، دېدى.
</S>
<S ID=37320>
   دۇ داۋېي: ئامېرىكا جۇڭگونىڭ سىرتقا مەبلەغ سېلىشتىكى ئەڭ چوڭ نىشانى. ئامېرىكا – جۇڭگو مۇناسىۋىتى مەملىكەتلىك كومىتېتى ۋە ‹‹روڭدىڭ››گۇرۇھى بۇ يىل 4 – ئايدا ئېلان قىلغان دوكلاتقا ئاساسلانغاندا، 2015 – يىلى جۇڭگو كارخانىلىرىنىڭ ئامېرىكىغا بىۋاسىتە سالغان مەبلىغى 15 مىليارد دوللاردىن ئېشىپ، تارىختىكى ئەڭ يۇقىرى سەۋىيەگە يەتكەن، 2016 – يىلى 30 مىليارد دوللاردىن ئېشىپ كېتىشى مۇمكىن.
</S>
<S ID=37321>
جۇڭگونىڭ سىرتقا بىۋاسىتە مەبلەغ سېلىشى شۇ يەردىكى كىشىلەرگە ئىشقا ئورۇنلىشىش پۇرسىتى يارىتىپ بېرىپلا قالماي، يەنە شۇ يەرنىڭ ئۇل ئەسلىھەلىرىنى ياخشىلاشقىمۇ پايدىلىق، دېدى.
</S>
<S ID=37322>
   جەنۇبىي ئافرىقا كابىنېتىنىڭ سابىق خاس مەسلىھەتچىسى، يوھاننېسبۇرگ كوڭزى ئىنىستىتۇتىنىڭ تاشقى تەرەپ مۇدىرى داۋىد مېڭياي: تۈگمە ئىشلەپچىقىرىشتىن ئۇل قۇرۇلۇشقىچە ئافرىقىنىڭ ھەممە يېرىدە جۇڭگو كارخانىلىرى ۋە جۇڭگولۇق خادىملارنى كۆرگىلى بولىدۇ.
</S>
<S ID=37323>
جۇڭگو ئافرىقىغا يېڭى تەرەققىيات پۇرسىتى ئېلىپ كەلدى.
</S>
<S ID=37324>
شۇنىڭ بىلەن بىللە، شۇ يەردىكى پۇقرالارغا بەخت – سائادەت ئېلىپ كەلدى، دېدى.
</S>
<S ID=37325>
   لاتىن ئامېرىكىسىدىكى دۆلەتلەرمۇ جۇڭگونىڭ ئىقتىسادىي تەرەققىياتىدىن پايدا ئالدى.
</S>
<S ID=37326>
بىرازىلىيە پىلان مىنىستىرلىقىنىڭ مۇئاۋىن مىنىستىرى ئارباچې: جۇڭگو ئۇل ئەسلىھەلەر ساھەسىدە كۆۋرۈك، تاشيول، پورت، ئايرودۇرۇم، ئېلېكتىر ئېنېرگىيە قاتارلىق ساھەلەرگە ئاكتىپ مەبلەغ سېلىپ، لاتىن ئامېرىكىسى رايونىنىڭ ئىقتىسادىي تەرەققىياتىغا تۈرتكە بولدى.
</S>
<S ID=37327>
جۇڭگونىڭ لاتىن ئامېرىكىسىدىكى دۆلەتلەر بىلەن ھەمكارلىشىشى لاتىن ئامېرىكىسىدىكى بەزى دۆلەتلەرنىڭ خەلقئارا پۇل مۇئامىلە كىرىزىسىدىن كېيىنكى ئەڭ قىيىن مەزگىللەردىن ئۆتۈۋېلىشىغا تۆھپە قوشتى، دېدى.
</S>
<S ID=37328>
   جۇڭگو لايىھەسى ھەمكارلىقنى چوڭقۇرلاشتۇرۇشقا سۇپا ھازىرلاپ بەردى
</S>
<S ID=37329>
   پولات سولتانوف: نۇرغۇن دۆلەتنىڭ ‹‹بىر بەلباغ، بىر يول›› قۇرۇلۇشىغا ئاكتىپ قاتنىشىشى جۇڭگو تەشەببۇسىنىڭ يول بويىدىكى دۆلەتلەرنىڭ ئېھتىياجىغا ئۇيغۇن كېلىدىغانلىقىنى، ھەر قايسى دۆلەتنىڭ ئالقىشىغا ئېرىشكەنلىكىنى چۈشەندۈرۈپ بېرىدۇ، دېدى.
</S>
<S ID=37330>
   رۇسىيە مالىيە مىنىستىرلىقى مالىيە تەتقىقات ئورنىنىڭ باش تەتقىقاتچىسى ساۋېنسىكىي:‹‹بىر بەلباغ، بىر يول››تەشەببۇسى بىلەن ئاسىيا ئۇل ئەسلىھە سېلىنما بانكىسىنىڭ قۇرۇلۇشىدا دۇنيا ۋە رايون ئىقتىسادىنى بىرىكتۈرۈش كۆزدە تۇتۇلدى.
</S>
<S ID=37331>
جۇڭگو ‹‹بىر بەلباغ، بىر يول›› رامكىسىدا 20 نەچچە دۆلەت بىلەن ئىشلەپچىقىرىش ئىقتىدارى ھەمكارلىق كېلىشىمى ئىمزالىدى، جۇڭگو كارخانىلىرىنىڭ جەمئىي سالغان مەبلىغى 14 مىليارد دوللاردىن ئېشىپ، شۇ يەرگە 60 مىڭدىن ئارتۇق ئىشقا ئورۇنلىشىش پۇرسىتى يارىتىپ بەردى.
</S>
<S ID=37332>
شۈبھىسىزكى، جۇڭگونىڭ ئەقىل – پاراسىتى دۇنياغا ئاكتىپ تەسىر كۆرسەتتى، دېدى.
</S>
<S ID=37333>
   ياۋروپا خەلقئارا ئىقتىساد تەتقىقات مەركىزىنىڭ مۇتەخەسسىسى كارولىن لېناز: ياۋروپا ئىتتىپاقىنىڭ‹‹جۇنكېر پىلانى››دىكى بىر مۇھىم نۇقتا ئۇل ئەسلىھەلەر قۇرۇلۇشى بولۇپ، ئۇ جۇڭگونىڭ ‹‹بىر بەلباغ، بىر يول››تەشەببۇسىغا ماس كېلىدۇ، بۇنىڭدا ئۈستۈنلۈكلەردە بىر – بىرىنى تولۇقلاش شەكىللىنىپ، ياۋروپا بىلەن جۇڭگونىڭ ھەمكارلىقنى يەنىمۇ كۈچەيتىشىگە، ھەمكارلىق يوشۇرۇن كۈچىنى تولۇق قېزىشىغا، ئۆزئارا مەنپەئەت يەتكۈزۈپ ئورتاق پايدا ئېلىشىغا تېپىلغۇسىز پۇرسەت يارىتىپ بەردى، دېدى .
</S>
<S ID=37334>
   ليۇ لىگاڭ: ‹‹بىر بەلباغ، بىر يول›› قۇرۇلۇشى دۇنيا ئىقتىسادىنىڭ يېڭى بىر ئېشىش نۇقتىسى بولىدۇ.
</S>
<S ID=37335>
تېخىمۇ كۆپ تۈرلەرنىڭ ‹‹بىر بەلباغ، بىر يول››بويىدىكى دۆلەتلەردە يولغا قويۇلۇشى ۋە ئىجرا قىلىنىشىغا ئەگىشىپ، جۇڭگو لايىھەسىنىڭ دۇنيا بىلەن جۇڭگونى تېخىمۇ كۆپ ئىقتىسادىي تەرەققىيات نەتىجىلىرىدىن بەھرىمەن قىلىدىغانلىقىغا ئىشىنىمىز، دېدى.
</S>
<S ID=37336>
‹‹خەلق گېزىتى››دىن
</S>
<S ID=37337>
‏
</S>
</TEXT>
/BODY
/DOC