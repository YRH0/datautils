<DOC>
<DOCID>TIANSHAN.565651</DOCID>
<HEADER>
<CLASS>شىنجاڭ</CLASS>
<DATE>2016-11-17 15:12:35</DATE>
</HEADER>
<BODY>
<HEADLINE>
<S ID=60136>
دۆلەت بايرىقى ئاستىدىكى مىننەتدارلىق تۇيغۇسى
</S>
</HEADLINE>
<TEXT>
<S ID=60137>
سادىق ئىمىر
</S>
<S ID=60138>
 10 – ئاينىڭ 24 – كۈنى، قۇياشنىڭ كۆتۈرۈلۈشى بىلەن تەڭ، يوپۇغا ناھىيەسىنىڭ ئەشمە بازىرى ھالال كەنتىدىكى ئاھالىلەر تەرەپ – تەرەپتىن كەنت ئاھالە كومىتېتى ھويلىسىغا جەم بولدى.
</S>
<S ID=60139>
قەشقەر ۋىلايەتلىك پارتكوم تەشۋىقات بۆلۈمىدىن ھالال كەنتىگە چۈشكەن خىزمەت گۇرۇپپىسى ئەزالىرى، ھالال كەنت ‹‹ئىككى كومىتېتى›› بەنزىسىدىكى كادىرلار، كەنتتىكى ‹‹تۆت پېشقەدەم››لەر ۋە كەنت ئاھالىلىرى كەنت ئاھالىلەر كومىتېتى ھويلىسىدىكى دۆلەت بايرىقى سۇپىسى ئالدىدا رەتلىك تىزىلدى.
</S>
<S ID=60140>
سائەت 00: 8 دە، خىزمەت گۇرۇپپىسىنىڭ باشلىقى دۆلەت بايرىقى چىقىرىش مۇراسىمىنىڭ باشلانغانلىقىنى جاكارلىدى.
</S>
<S ID=60141>
خىزمەت گۇرۇپپىسىنىڭ ئىككى ئەزاسى بايراق چىقىرىش سۇپىسىغا چىقىپ، دۆلەت بايرىقىنى ئاستا – ئاستا چىقاردى.
</S>
<S ID=60142>
ھەيۋەتلىك دۆلەت شېئىرى مۇزىكىسى ساداسى ئىچىدە، رەتلىك كىيىنگەن كادىرلار ۋە ئامما دۇرۇس قىياپەتتە دۆلەت بايرىقىغا يۈزلىنىپ، دۆلەت شېئىرىنى ئوقۇپ، دۆلەت بايرىقىغا ھۆرمەت بىلدۈردى.
</S>
<S ID=60143>
 دۆلەت بايرىقى ئىنقىلابچىلارنىڭ قېنى بىلەن بويالغان، ئۇلۇغ ۋەتىنىمىزنىڭ سىمۋولى، ئۇ بىزگە بۈگۈنكى بەختىيار كۈنلەرنىڭ ئاسان قولغا كەلمىگەنلىكىنى ئەسلىتىپ، بۈگۈنكى بەختىيار تۇرمۇشنى قەدىرلەپ، يۇرت – ماكانىمىزنى تېخىمۇ گۈزەل قىلىپ قۇرۇپ چىقىشقا ئۈندەيدۇ، دېدى ھالال كەنتى 9 – ئاھالىلەر گۇرۇپپىسىدىن 74 ياشلىق ياسىن مۆمىن بايراق چىقىرىش مۇراسىمىدىن كېيىنكى تەسىرات سۆزلەش، تەشۋىقات پائالىيىتىدە.
</S>
<S ID=60144>
 يوپۇغا ناھىيەسىدە، ئاپتونوم رايونىمىز بويىچە كەنت، مەھەللىلەر ئاساس قىلىنىپ ھەر دۈشەنبە كۈنى ئۆتكۈزۈلىدىغان بايراق چىقىرىش پائالىيىتىگە تەشۋىق – تەربىيە، لېكسىيە سۆزلەش قاتارلىق مەزمۇنلار قوشۇلۇپ، بايراق چىقىرىش پائالىيىتىنىڭ مەزمۇنى تېخىمۇ بېيىتىلىپ، تەرتىپى تېخىمۇ قېلىپلاشتۇرۇلدى، بايراق چىقىرىش پائالىيىتى كەنت ئاھالىلىرى چوڭ يىغىنىغا ئايلاندۇرۇلۇپ، بايراق چىقىرىش پائالىيىتىنىڭ تەربىيەۋى ئەھمىيىتى، ئۈنۈمى يەنىمۇ ئاشۇرۇلدى.
</S>
<S ID=60145>
1 – ئاينىڭ 24 – كۈنى ھالال كەنتىدە ئۆتكۈزۈلگەن كەنت ئاھالىلىرى يىغىنىدا، بايراق چىقىرىش پائالىيىتىدىن كېيىن، ياسىن مۆمىن قاتارلىق كەنت ئاھالىلىرى پارتىيەنىڭ ياخشى سىياسىتى، پارتىيە، ھۆكۈمەتنىڭ غەمخورلۇقى، بۈگۈنكى بەختىيار تۇرمۇش ھەققىدە ئۆزلىرىنىڭ كەچۈرمىشلىرىگە بىرلەشتۈرۈپ تەسىرات سۆزلىدى.
</S>
<S ID=60146>
ياسىن مۆمىن مۇنداق دېدى: ئىلگىرىكى تۇرمۇشىمىزغا سېلىشتۇرغاندا، تۇرمۇشىمىزدا ئالەمشۇمۇل ئۆزگىرىش بولدى، يوللار راۋانلاشتى، ئۆيىمىز يېڭىلاندى، توك، سۇ ئۆيىمىزگە يەتكۈزۈلدى؛ مەن ئەينى چاغدا ناھىيە بازىرىدا تولۇقسىز ئوتتۇرا مەكتەپتە ئوقۇۋاتقان چېغىمدا، ھەتتا تۈزۈك ئايىغىممۇ يوق ئىدى، مەكتەپتە يېتىپ – قوپۇپ ئوقۇپ، ھەپتە ئاخىرىدا ئۆيگە قايتاتتۇق، مەكتەپتىن ئۆيگە، ئۆيدىن مەكتەپكە بارغىچە مىنىدىغان ئېشىكىمىزمۇ بولمىغاچقا، تاشلىق يولدا پىيادە يۈرۈپ، تاپىنىمىز قاپىرىپ تېشىلىپ، يەنە بىر ھەپتىگىچە ئاران ئوڭشىلاتتى، ھەپتە ئاخىرىدا ئۆيگە بېرىپ – كەلگىچە يەنە شۇنداق بولاتتى؛ ھازىر ھەر تەرەپكە تۇتاشقان ئاسفالت يولدا قاتناش ۋاسىتىلىرى ئۈزۈلمەيدۇ، يول يۈرۈشىمىز بەك ئاسان؛ مەن چوڭ بولۇپ ئەمگەك قىلغۇدەك بولغاندا، ئەترەتنىڭ كالىسىغا سوقا سۆرىتىپ يەر ھەيدەيتتىم، كۈندۈزى ئىشنى تۈگىتىپ بولالمىسام، كەچتە كالىنىڭ بويۇنتۇرۇقىغا قول چىراغنى باغلاپ، قول چىراغنىڭ يورۇقىدا يەر ھەيدەيتتىم، ماشىنىلاشقان دېھقانچىلىقىمىز بىزنى ئېغىر جىسمانىي ئەمگەكتىن ئازاد قىلدى، بۇنى بۈگۈنكى ياشلار، ئۆسمۈرلەر ئانچە بىلمەيدۇ، شۇنداقتىمۇ يېقىنقى يىللاردا بولغان تەرەققىيات، ئۆزگىرىشنى ياشلار، ئۆسمۈرلەرمۇ بىۋاسىتە ھېس قىلىۋاتىدۇ، بۇرۇنقى قالاق ھالەت بىلەن ھازىرقى تەرەققىياتنى دەپ كەلسەم، گەپ بەك جىق، تەرەققىيات، ئۆزگىرىش، ياخشى كۈن پارتىيەنىڭ ياخشى سىياسىتىدىن، پارتىيە، ھۆكۈمەتنىڭ غەمخورلۇقىدىن بولدى، بۇنى قەدىرلىشىمىز تولىمۇ زۆرۈر.
</S>
<S ID=60147>
 ئارقىدىن ھالال كەنت پارتىيە ياچېيكىسىنىڭ شۇجىسى ئابدۇراخمان ئوسمان ‹‹قەشقەر ۋىلايىتىدىكى ئاساسىي قاتلام كادىرلىرىنىڭ تەشۋىق – تەربىيە ماتېرىياللار توپلىمى››دىكى ‹‹زامانىۋى مەدەنىيەتنى يېتەكچى قىلىپ، ئەسەبىي ئىدىيەدىن يىراق تۇرايلى›› دېگەن ئاساسىي تېمىدا تەشۋىق قىلدى.
</S>
<S ID=60148>
 ئابدۇراخمان ئوسمان كەنت ئاھالىلىرى يىغىنىدىن كېيىن ماڭا مۇنداق دېدى: كەنتىمىزدىكى سىرتتا ئوقۇۋاتقان بالىلار، سىرتقا چىقىپ ئىشلەۋاتقانلار، ئاغرىقلار، كىچىك بالىلاردىن باشقا ھەممە ئادەم بايراق چىقىرىشقا قاتنىشىدۇ، ئىلگىرى كەنتتىكىلەر يىغىنغا چاقىرىلسىمۇ، ۋاقتىدا، تولۇق كەلمەيتتى؛ ھازىر كەنتتىكىلەر ھەر دۈشەنبە كۈنىدىكى بايراق چىقىرىش پائالىيىتىگە ئۆزلۈكىدىن رەتلىك كىيىنىپ، ۋاقتىدا كېلىدىغان بولدى، مانا بۇ دۆلەت بايرىقىغا بولغان ھۆرمەت، سوتسىيالىستىك ۋەتەنگە بولغان ئەقىدە، ئۇلۇغ كومپارتىيەگە بولغان ئېتىقاد.
</S>
<S ID=60149>
 قەشقەر ۋىلايەتلىك پارتكوم تەشۋىقات بۆلۈمىنىڭ ھالال كەنتىگە چۈشكەن خىزمەت گۇرۇپپىسىنىڭ ئەزاسى ئالىمجان ئابدۇقېيۇم مۇنداق دېدى: بايراق چىقىرىش پائالىيىتىنىڭ تەشۋىق – تەربىيە ئەھمىيىتىنى چوڭقۇرلاشتۇرۇش، ئۈنۈمىنى ئۆستۈرۈش يۈزىسىدىن، بۇ يىلقى يازلىق تەتىل مەزگىلىدە ئوقۇغۇچىلار، سىرتتا ئىشلەپ يۇرتقا قايتىپ كەلگەنلەرنىمۇ بايراق چىقىرىش پائالىيىتىگە قاتناشتۇردۇق، ئوقۇغۇچىلار بايراق چىقىرىش پائالىيىتىدە دۆلەت شېئىرىنى ئۆلچەملىك ئوقۇپ، ئاتا – ئانىلىرىغا ئۈلگە بولدى، چوڭلارنىڭ تەسىراتىنى ئاڭلاپ، تەربىيەگە ئىگە بولدى؛ ئۇلار ئالىي مەكتەپ، ئىچكىرىدىكى شىنجاڭ تولۇق ئوتتۇرا سىنىپلىرىدىكى ئوقۇشى، تۇرمۇشىغا بىرلەشتۈرۈپ تەسىرات سۆزلەپ، پارتىيە، ھۆكۈمەتنىڭ غەمخورلۇقىغا مىننەتدارلىق بىلدۈردى؛ سىرتقا چىقىپ ئىشلەپ يۇرتىغا قايتىپ كەلگەنلەرمۇ ۋەتەن چوڭ ئائىلىسىدە ھەر مىللەت كادىرلار، ئاممىنىڭ ياردىمىدە ئىش ئورنىغا ئېرىشىپ، ئىگىلىك تىكلەپ، بېيىش يولىغا مېڭىۋاتقانلىقىنى، يۇرتىنى گۈزەل قىلىپ قۇرۇپ چىقىشقا ھەسسە قوشىدىغانلىقىنى بىلدۈردى.
</S>
</TEXT>
/BODY
/DOC