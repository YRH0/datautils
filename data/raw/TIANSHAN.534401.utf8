<DOC>
<DOCID>TIANSHAN.534401</DOCID>
<HEADER>
<CLASS>شىنجاڭ</CLASS>
<DATE>2016-07-13 12:17:59</DATE>
</HEADER>
<BODY>
<HEADLINE>
<S ID=33002>
بۇ يىل ئاپتونوم رايونىمىز نامرات ئائىلىلەرنىڭ ئەمىن تاپقۇزۇپ خەلقنى بېيىتىش ئۆيى سېلىشىغا نۇقتىلىق ياردەم بېرىدۇ
</S>
</HEADLINE>
<TEXT>
<S ID=33003>
   جاڭ لېي خەۋەر قىلىدۇ: نىلقا ناھىيەسى كۆكخوتقور موڭغۇل يېزىسىنىڭ كۆكخوتقور كەنتىدىكى نامرات ئائىلە خامۇسەيرېن يېقىندىن بېرى ئىنتايىن خۇشال، چۈنكى ئۇ ئىنتىزار بولغان ئەمىن تاپقۇزۇپ خەلقنى بېيىتىش ئۆيى ئۇزاق ئۆتمەي پۈتىدۇ. بۇ يىل ئاپتونوم رايوننىڭ ھەر قايسى جايلىرى ئەمىن تاپقۇزۇپ خەلقنى بېيىتىش قۇرۇلۇشىنى ئىلگىرى سۈرۈش جەريانىدا نامرات ئائىلىلەرنىڭ ئۆي سېلىشىغا ياردەم بېرىشنى ئالدىنقى ئورۇنغا قويۇپ، تۈرلۈك تەدبىرلەرنى قوللىنىپ، نامرات ئائىلىلەرنىڭ يېڭى ئۆيلەرگە بالدۇرراق كۆچۈپ كىرىشىگە شارائىت يارىتىپ بېرىدۇ.
</S>
<S ID=33004>
   ئاپتونوم رايونىمىز بۇ يىل مەركەز ۋە ئاپتونوم رايونلۇق پارتكومنىڭ نامراتلىقتىن قۇتۇلدۇرۇش جېڭى خىزمىتى توغرىسىدىكى ئورۇنلاشتۇرمىسىغا ئاساسەن، نامرات ئائىلىلەرنىڭ ئۆي سېلىش مەسىلىسىنى ئالدى بىلەن ھەل قىلىدۇ. جايلارنىڭ ئەمەلىي ئەھۋالىغا بىرلەشتۈرۈپ، ئۆي سېلىش ئۆلچىمىنى مۇۋاپىق تەڭشەپ، ئارخىپ تۇرغۇزۇپ كارتا بېجىرگەن نامرات ئائىلىلەرگە ئېتىبار سىياسىتى بېرىپ، كۆپ خىل يوللار ئارقىلىق مەبلەغ توپلاپ، ياردەم بېرىش ئۆلچىمىنى مۇۋاپىق ئۆستۈرۈپ، يېزىلاردىكى قىيىنچىلىقى بار ئاممىنىڭ ئۆي سېلىش بېسىمىنى ھەقىقىي يەڭگىللىتىدۇ.
</S>
<S ID=33005>
   ئاپتونوم رايونلۇق تۇرالغۇ ۋە شەھەر – يېزا قۇرۇلۇشى نازارىتىنىڭ مۇناسىۋەتلىك مەسئۇلىنىڭ تونۇشتۇرۇشىچە، ئاپتونوم رايونلۇق يۆلەش – ئېچىش ئىشخانىسى قايتا – قايتا تەكشۈرۈپ، ئاپتونوم رايونىمىز يېزىلىرىدا ئارخىپ تۇرغۇزۇپ كارتا بېجىرگەن 396 مىڭ 500 نامرات ئائىلىنىڭ ئاپتونوم رايوننىڭ 13 – بەش يىللىق يىرىك پىلان مەزگىلىدىكى ئەمىن تاپقۇزۇپ خەلقنى بېيىتىش قۇرۇلۇشى پىلانىغا كىرگۈزۈلگەنلىكىنى ئەمەلىيلەشتۈرگەن. تۇرالغۇ ۋە شەھەر – يېزا قۇرۇلۇشى نازارىتى ئەمەلىيەتكە بىرلەشتۈرۈپ خىزمەت لايىھەسى بېكىتىپ، 13 – بەش يىللىق يىرىك پىلان مەزگىلىدە ئەمىن تاپقۇزۇپ خەلقنى بېيىتىش قۇرۇلۇشىدا ئالدى بىلەن نامرات ئاممىغا مايىللىشىشنى ئوتتۇرىغا قويۇپ، يىل بېشىدا ئاپتونوم رايونىمىزنىڭ بۇ يىلقى 300 مىڭ يۈرۈش ئەمىن تاپقۇزۇپ خەلقنى بېيىتىش ئۆيى سېلىش ۋەزىپىسىنى ھەر قايسى ۋىلايەت، ناھىيەلەرگە تەقسىملەپ بەرگەن، بۇنىڭ ئىچىدە ئارخىپ تۇرغۇزۇپ كارتا بېجىرگەن 165 مىڭ 200 نامرات ئائىلىگە ئۆي سېلىپ بېرىشنى ئورۇنلاشتۇرغان، بۇ پۈتۈن يىللىق پىلاننىڭ %55 ىنى، 13 – بەش يىللىق يىرىك پىلان مەزگىلىدە ئۆي سېلىنىدىغان، ئارخىپ تۇرغۇزۇپ كارتا بېجىرگەن نامرات ئائىلىنىڭ %41.66 ىنى ئىگىلەيدىكەن.
</S>
<S ID=33006>
   نامرات ئائىلىلەرنىڭ ئۆزى مەبلەغ توپلاش ئىقتىدارى نىسبەتەن ئاجىز بولغاچقا، جايلار يەنە ئەمەلىيەتكە بىرلەشتۈرۈپ، ئەمىن تاپقۇزۇپ خەلقنى بېيىتىش قۇرۇلۇشىنى تەڭشىگەن. نىلقا ناھىيەسى نامرات ئائىلىلەرگە كۆلىمى كىچىكرەك، لېكىن ئىقتىدارى تولۇق بىر تۈركۈم ئەمىن تاپقۇزۇپ خەلقنى بېيىتىش ئۆيى سېلىش لايىھەسى تۈزۈپ بېرىپ، نامرات ئائىلىلەرنىڭ ئۆي سېلىش بېسىمىنى يەڭگىللەتكەن. شۇنىڭ بىلەن بىللە، بازار كاسات مەزگىلدە ماتېرىياللارنى بالدۇر تەييارلاپ، قۇرۇلۇش ماتېرىياللىرىنى تۈركۈملەپ سېتىۋېلىپ، ئاممىنىڭ ئۆي سېلىش تەننەرخىنى تۆۋەنلەتكەن.
</S>
<S ID=33007>
   ئاپتونوم رايونلۇق تۇرالغۇ ۋە شەھەر – يېزا قۇرۇلۇشى نازارىتى 13 – بەش يىللىق يىرىك پىلان مەزگىلىنىڭ ئاخىرىغىچە ئارخىپ تۇرغۇزۇپ كارتا بېجىرگەن بارلىق نامرات ئائىلىنىڭ يېڭى ئۆيگە كۆچۈپ كىرىشىگە ھەقىقىي كاپالەتلىك قىلىش ئۈچۈن ‹‹ئاپتونوم رايوننىڭ ئەمىن تاپقۇزۇپ خەلقنى بېيىتىش قۇرۇلۇشى ئۆلچىمى››گە تۈزىتىش كىرگۈزۈش خىزمىتىنى باشلىدى، ھازىر پىكىر ئېلىش لايىھەسى شەكىللىنىپ بولدى ھەم تارقىتىلدى.
</S>
<S ID=33008>
   يېڭىدىن تۈزىتىش كىرگۈزۈلگەن ئۆلچەمدە نامرات ئائىلىلەرگە مايىللىشىش ۋە ئۇلارنى قوللاش تولۇق گەۋدىلەندۈرۈلدى. بىرىنچىدىن، ئائىلىلەرنىڭ ئەھۋالىغا ئاساسەن تېخىمۇ جانلىق يۆلەش سىياسىتى ۋە ئۆي سېلىش ئۆلچىمىنى قوللىنىپ، ئارخىپ تۇرغۇزۇپ كارتا بېجىرگەن نامرات ئائىلىلەرگە 40 كىۋادرات مېتىردىن 60 كىۋادرات مېتىرغىچە بولغان كۆلەمدىكى ئۆيلەر سېلىپ بېرىلىدۇ. ‹‹ئەمگەكچى ئاجرىتىش، ئۆزئارا ياردەملىشىش، جەمئىيەت يۆلەش، كارخانىلار ياردەم بېرىش››تىن ئىبارەت ئۆي سېلىش ئۇسۇلىنى يولغا قويۇش ئارقىلىق ئۆي سېلىش تەننەرخى ھەقىقىي تۆۋەنلىتىلىپ، ئارخىپ تۇرغۇزۇپ كارتا بېجىرگەن نامرات ئائىلىلەرنىڭ ئاز پۇل چىقىرىپ ياكى پۇل چىقارماي يېڭى ئۆيلەرگە كۆچۈپ كىرىشىگە ھەقىقىي كاپالەتلىك قىلىنىدۇ. ئىككىنچىدىن، يېزىلاردا ياشانغانلارنى ھۆرمەتلەش ئەمىن ئۆيى سېلىش، نامرات ئائىلىلەرگە ھۆكۈمەت ئىجارە ئۆيى سېلىپ بېرىش قاتارلىق ياخشى تەجرىبە ۋە ئۇسۇللارنى قوللىنىشقا ئىلھام بېرىلىپ ۋە تەشەببۇس قىلىنىپ، ھەر دەرىجىلىك پۇل مۇئامىلە ئاپپاراتلىرى نامرات ئائىلىلەرنىڭ ئۆي سېلىشىغا قەرز پۇل بېرىشكە يېتەكلىنىپ، ئاپتونوم رايون بويىچە نامراتلارنى يۆلەش جېڭىنى ئوڭۇشلۇق قىلىشقا ھەقىقىي كاپالەتلىك قىلىنىدۇ. ئۈچىنچىدىن، مۇناسىۋەتلىك تارماقلار ۋە ھەر دەرىجىلىك ھۆكۈمەتلەر ھەر مىللەت نامرات ئائىلىلەرنىڭ بېيىش، كىرىمىنى ئاشۇرۇش يوللىرىنى كېڭەيتىشىگە ياردەم بېرىپ، يېزىلاردىكى ئارخىپ تۇرغۇزۇپ كارتا بېجىرگەن نامرات ئائىلىلەرنى ‹‹خاتىرجەم ئولتۇرۇش، بېيىش، مۇقىم ئولتۇرۇش، خاتىرجەم تىرىكچىلىك قىلىش›› ئىمكانىيىتىگە ئىگە قىلىش خىزمەت نىشانىنى ئەمەلگە ئاشۇرىدۇ.
</S>
<S ID=33009>
   ئىگىلىنىشىچە، ھازىر ئاپتونوم رايون بويىچە ئەمىن تاپقۇزۇپ خەلقنى بېيىتىش ئۆيى سالغان ھەر بىر ئائىلىگە ئوتتۇرا ھېساب بىلەن 28 مىڭ 500 يۈەن تولۇقلىما بېرىلىدىكەن. بەزى ناھىيە، شەھەرلەر ئەمەلىي ئەھۋالغا ئاساسەن يەنە تولۇقلىما ئۆلچىمىنى مۇۋاپىق ئۆستۈرگەن، جايلار نامرات ئائىلىلەرنىڭ ئۆي سېلىشىغا يەنە نورمىدىن سىرت مۇۋاپىق نىسبەتتە ياردەم بېرىش تەدبىرىنى قوللانغان.
</S>
</TEXT>
/BODY
/DOC