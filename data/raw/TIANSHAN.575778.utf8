<DOC>
<DOCID>TIANSHAN.575778</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-12-30 12:30:15</DATE>
</HEADER>
<BODY>
<HEADLINE>
<S ID=69063>
كەلپىن ناھىيەسى 2658 كىشىنى نامراتلىقتىن قۇتۇلدۇردى
</S>
</HEADLINE>
<TEXT>
<S ID=69064>
غەيرەت جاسارەت، خانقىز رازىق خەۋەر قىلىدۇ: كەلپىن ناھىيەسى بۇ يىل نامرات ئائىلىلەرنى ئۆي قۇشلىرى باقمىچىلىقى بىلەن شۇغۇللىنىش، ھويلا – ئاران ئىگىلىكىنى راۋاجلاندۇرۇشقا يېتەكلەش ۋە نامرات كىشىلەرنى يۆتكەپ ئىشقا ئورۇنلاشتۇرۇشقا 20 مىليون 40 مىڭ يۈەن مەبلەغ سېلىپ، 2658 كىشىنى نامراتلىقتىن قۇتۇلدۇرۇپ، تۆت نۇقتىلىق كەنتنىڭ نامراتلىق قالپىقىنى چۆرۈپ تاشلىشىغا تۈرتكە بولدى.
</S>
<S ID=69065>
بۇ ناھىيەنىڭ يۈرچى يېزىسى ئۈستۈن قۇم ئېرىق كەنتىدىكى سەمەت داۋۇت ئون يىلدىن بۇيان قەنت كېسىلى سەۋەبىدىن نامراتلىشىپ كەتكەنىدى.
</S>
<S ID=69066>
ئۇ بۇ يىل 11 – ئايدا ناھىيەنىڭ 30 مىڭ يۈەن نامراتلارنى يۆلەش مەبلىغىگە ئېرىشىپ، بۇ مەبلەغقە ئۈچ بوغاز تۆگە سېتىۋالغانىدى.
</S>
<S ID=69067>
ئۇ مۇنداق دېدى: ھازىر كۈنىگە 150 يۈەنلىك تۆگە سۈتى سېتىۋاتىمەن.
</S>
<S ID=69068>
مۇشۇ بويىچە ھېسابلىغاندا ئۈچ تۆگىدىن يىلىغا 30 مىڭ يۈەندىن ئارتۇق كىرىم قىلالايدىكەنمەن.
</S>
<S ID=69069>
بۇ ناھىيە ‹‹نامراتلارنى نامراتلىقتىن قۇتۇلدۇرمىغىچە ئالاقىنى ئۈزمەسلىك›› پىكىر يولىدا چىڭ تۇرۇپ، نامراتلارنى دەل جايىدا يۆلەش، دەل جايىدا نامراتلىقتىن قۇتۇلدۇرۇش خىزمىتىنى چىڭ تۇتۇپ، نامرات ئائىلىلەرنىڭ تېگى – تەكتىنى ئىگىلەپ، ‹‹بىر ئائىلىگە بىر تەدبىر قوللىنىش›› ياردەم بېرىش چارىسىنى ئەمەلىيلەشتۈردى.
</S>
<S ID=69070>
ھاكىم – باشقارما باشلىقى دەرىجىلىك كادىر بەش نامرات ئائىلىگە، بۆلۈم دەرىجىلىك كادىر ئۈچ نامرات ئائىلىگە، ئادەتتىكى كادىر بىر نامرات ئائىلىگە ياردەم بېرىشتىن ئىبارەت نامرات ئائىلىلەرگە ياردەم بېرىش مېخانىزمىنى بەرپا قىلىپ، نامرات ئائىلىلەر بىلەن كادىرلار ئالاقىلىشىش قوللانمىسى تۈزۈپ، بارلىق نامرات ئائىلىلەرنى نامراتلىقتىن قۇتۇلدۇرۇش مەسئۇلىيىتىنى ئەمەلىيلەشتۈردى.
</S>
<S ID=69071>
ئۇقۇشىمىزچە، بۇ ناھىيە يىل بېشىدىن ھازىرغىچە نامرات ئائىلىلەرگە 6088 نامراتلارنى يۆلەش قويى، 47 مىڭ چۈجە، 1405 كەپتەر، 31 مىڭ يۈەن قىممىتىدە تۇرمۇش بۇيۇملىرى يەتكۈزۈپ بېرىپ، 25 مىڭ يۈەن نەق پۇل ياردەم قىلغان.
</S>
<S ID=69072>
12 – ئاينىڭ 20 – كۈنىگىچە 265 نامرات ئائىلىگە 7 مىليون 460 مىڭ يۈەن قەرز مەبلىغى ھەل قىلىپ بەرگەن، 190 كىشىنىڭ ئىشقا ئورۇنلىشىشىغا ياردەم بەرگەن.
</S>
</TEXT>
/BODY
/DOC