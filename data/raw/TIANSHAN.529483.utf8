<DOC>
<DOCID>TIANSHAN.529483</DOCID>
<HEADER>
<CLASS>شىنجاڭ</CLASS>
<DATE>2016-06-22 10:38:31</DATE>
</HEADER>
<BODY>
<HEADLINE>
<S ID=30984>
ئاپتونوم رايون ‹‹مەدەنىي بولۇش، يېڭى ئىستىل تۇرغۇزۇش›› پاراۋانلىق ئېلانى تور كۆرگەزمىسى ئۆتكۈزدى
</S>
</HEADLINE>
<TEXT>
<S ID=30985>
   شىن ۋېنمىڭ خەۋەر قىلىدۇ: ئاپتونوم رايونلۇق مەنىۋى مەدەنىيلىك قۇرۇلۇشىغا يېتەكچىلىك قىلىش كومىتېتى ئىشخانىسى 20 – ئىيۇن تەڭرىتاغ تورى ۋە شىنجاڭ مەدەنىيلىك تورى بىلەن بىرلىشىپ، ‹‹مەدەنىي بولۇش، يېڭى ئىستىل تۇرغۇزۇش›› پاراۋانلىق ئېلانى تور كۆرگەزمىسى ئۆتكۈزدى.
</S>
<S ID=30986>
   ‹‹قىممەت قارىشىمىز››، ‹‹مىللەتلەر ئىتتىپاقلىقى››، ‹‹ئەسەىبىيلىكنى تۈگىتىش››، ‹‹ئەخلاق نەمۇنىچىسى››، ‹‹نەسىردىن ئەپەندى مەدەنىي قاتناشنى تەشەببۇس قىلدى›› قاتارلىق ئۇيغۇرچە، خەنزۇچە، قازاقچە تىلدىكى 15 يۈرۈش 64 پارچە پاراۋانلىق ئېلانى كۆرگەزمىگە قاتناشتۇرۇلدى. تور ئابۇنىچىلىرى تەڭرىتاغ تورى ۋ شىنجاڭ مەدەنىيلىك تورى باش بېتىدە ‹‹ئاپتونوم رايوننىڭ ‹مەدەنىي بولۇش، يېڭى ئىستىل تۇرغۇزۇش› پاراۋانلىق ئېلانى تور كۆرگەزمىسى››نى چېكىپلا كۆرەلەيدۇ؛ گېزىت، ژۇرنال، رادىيو، تېلېۋىزىيە، ئالاقە تورى، يان تېلېفون، ئىجتىمائىي تاراتقۇ قاتارلىق ھەر دەرىجىلىك تۈرلۈك تاراتقۇلار كۆرگەزمىدىن ئۆزى ئېھتىياجلىق ئەسەرلەرنى بىۋاسىتە چۈشۈرۈپ تارقاتسا بولىدۇ.
</S>
<S ID=30987>
   ئاپتونوم رايونلۇق ‹‹مەدەنىي بولۇش، يېڭى ئىستىل تۇرغۇزۇش›› پاراۋانلىق ئېلانى تەشۋىقاتى رەھبەرلىك گۇرۇپپىسى ئىشخانىسى 2015 – يىلى 3 – ئايدىن باشلاپ ئىجادىيەت ئۆمىكى تەشكىللەپ، دېھقانلار رەسىملىرى، نەسىردىن ئەپەندى ئوبرازى، خەلق ماقال – تەمسىللىرى، شىنجاڭ مۇزىكىلىرى قاتارلىق ئامىللاردىن پايدىلىنىپ، سوتسىيالىستىك يادرولۇق قىممەت قارىشىنى نامايان قىلىش، شىنجاڭ روھىنى ئەۋج ئالدۇرۇش، مىللەتلەر ئىتتىپاقلىقىنى كۈچەيتىش، مەدەنىي تۇرمۇشنى تەشەببۇس قىلىش قاتارلىق مەزمۇنلاردىكى بىر تۈركۈم يۈرۈشلۈك پاراۋانلىق ئېلانلىرىنى ئىجاد قىلدى، شىنجاڭ ئامىلى گەۋدىلىك بولغان يەرلىك پاراۋانلىق ئېلانلىرى كىشىلەر بىلەن يۈز كۆرۈشۈپ، كىشىلەرنىڭ ئېڭىغا سىڭىپ، قەلبىدىن ئورۇن ئېلىپ، ھەر مىللەت ئامما ئارىسىدا ناھايىتى تېزلا زور تەسىر قوزغىدى.
</S>
<S ID=30988>
   شىنجاڭ تېلېۋىزىيە ئىستانسىسى نەسىردىن ئەپەندى ئوبرازى، خەلق ماقال – تەمسىللىرىدىن پايدىلىنىپ، ‹‹قىممەت قارىشىمىز›› ناملىق يۈرۈشلۈك تېلېۋىزىيە پاراۋانلىق ئېلانلىرىنى، يەنى، ‹‹ۋەتەننى، يۇرتنى سۆيۈش››، ‹‹ئەمگەكنى سۆيۈش، ئىتتىپاقلىشىش››، ‹‹سەمىمىي ۋە ئىشەنچلىك بولۇش››، ‹‹ياخشىلىق يەردە قالماس، يامانلىق قىلساڭ ئۆزۈڭگە››، ‹‹كۈلۈمسىرەپ ئىناقلىقنى قەدىرلەڭ››، ‹‹تىرىشچان، ئىقتىسادچىل، ئەخلاقلىق بولايلى›› قاتارلىق ئالتە جامائەت پاراۋانلىقى ئېلانىنى ئىشلەپ، ئاكتىپ كۈچنى مۇجەسسەملەپ، ھەر مىللەت ئاممىنىڭ ياقتۇرۇشىغا ئېرىشتى.
</S>
<S ID=30989>
   شىنجاڭ خەلق رادىيو ئىستانسىسى ‹‹نەسىردىن ئەپەندى ماقال – تەمسىللىرى›› شەكلىدىن پايدىلىنىپ ئىجاد قىلغان ‹‹پۇرچاق قانچە ئېتىلسىمۇ قازاننى چاقالمايدۇ، قۇدرەتلىك ۋەتەن ۋە ئىتتىپاقلاشقان خەلق ئالدىدا ئوتنى كىم تۇتسا شۇنىڭ قولى كۆيىدۇ›› قاتارلىق يۈرۈشلۈك جامائەت پاراۋانلىقى ئېلانلىرىنى ئاڭلىتىپ، ھەر مىللەت ئاڭلىغۇچىلارنىڭ قىزغىن ئالقىشىغا ئېرىشتى ھەم ئېغىزدىن – ئېغىزغا تارقالدى.
</S>
<S ID=30990>
   ‹‹شىنجاڭ گېزىتى›› ئىشلىگەن ئاۋات، مەكىت قاتارلىق جايلاردىكى دېھقان رەسساملار سىزغان ‹‹يولدىن ئۆتكەن چاشقان ئۇر – ئۇرغا قاپتۇ›› قاتارلىق ‹‹ئەسەبىيلىكنى تۈگىتىش››كە دائىر ئالتە يۈرۈش جامائەت پاراۋانلىقى ئېلانى ۋە ‹‹چىلانلىق مۇھەببىتى، ۋەتەن ئىشقى›› قاتارلىق مىللەتلەر ئىتتىپاقلىقىغا دائىر توققۇز يۈرۈش تەكشىلىك جامائەت پاراۋانلىقى ئېلانىمۇ ئوقۇرمەنلەرنىڭ ياقتۇرۇشىغا مۇيەسسەر بولدى.
</S>
<S ID=30991>
   جامائەت پاراۋانلىقى ئېلانى ئاساسىي قاتلامغا ۋە ئاممىغا يۈزلىنىپ قىممەت قارىشىنى تارقىتىشنىڭ ئۈنۈملۈك ئۇسۇلى. ئاپتونوم رايون ‹‹مەدەنىي بولۇش، يېڭى ئىستىل تۇرغۇزۇش›› پاراۋانلىق ئېلانى تور كۆرگەزمىسى ئارقىلىق جەمئىيەتكە يۈزلىنىپ شىنجاڭ روھى، شىنجاڭ ئوبرازى، شىنجاڭ مەدەنىيىتى قاتارلىق بىر يۈرۈش ئاساسىي تېمىلىق جامائەت پاراۋانلىقى ئېلانىنى تارقىتىپ، جامائەت پاراۋانلىقى ئېلانلىرىنىڭ ئاممىنى تەربىيەلەش، يېتەكلەش، توغرا ئىستىل ۋە توغرا كەيپىياتنى شەكىللەندۈرۈش، مەدەنىي، ئىناق كەيپىيات يارىتىشتىكى ئاكتىپ رولىنى ھەقىقىي جارى قىلدۇردى.
</S>
<S ID=30992>
‏
</S>
</TEXT>
/BODY
/DOC