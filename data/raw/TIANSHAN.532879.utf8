<DOC>
<DOCID>TIANSHAN.532879</DOCID>
<HEADER>
<CLASS>مەملىكەت</CLASS>
<DATE>2016-07-05 11:29:08</DATE>
</HEADER>
<BODY>
<HEADLINE>
<S ID=32028>
جۇڭگو خەلقى شۇنىڭدىن ئېتىبارەن ئورنىدىن دەس تۇردى
</S>
</HEADLINE>
<TEXT>
<S ID=32029>
تيەنئەنمېن مەيدانىدىكى دۆلەت قۇرۇش مۇراسىمى
</S>
<S ID=32030>
   شائىر خۇ فېڭ 1949 – يىلى 1 – ئۆكتەبىر كۈندىلىك خاتىرىسىگە مۇنداق يازغان: ‹‹چۈشتىن كېيىن سائەت ئۈچ، تيەنئەنمېن مەيدانى. جۇڭخۇا خەلق جۇمھۇرىيىتى مەركىزىي خەلق ھۆكۈمىتىنىڭ قۇرۇلۇش مۇراسىمى، پارات، كاتتا يىغىلىش.››
</S>
<S ID=32031>
   ۋاقىت تيەنئەنمېن راۋىقىدىن ياڭرىغان قەسەم ساداسىدىن باشلاندى. ‹‹جۇڭخۇا خەلق جۇمھۇرىيىتى مەركىزىي خەلق ھۆكۈمىتى بۈگۈن قۇرۇلدى!››، ماۋ زېدۇڭنىڭ قويۇق خۇنەن شىۋىسىدە قىلغان بۇ سۆزى پۈتۈن دۇنيانى زىلزىلىگە كەلتۈردى.
</S>
<S ID=32032>
   1919 – يىلى بۇ جايدا يۈز بەرگەن ‹‹4 – ماي ھەرىكىتى›› پۈتۈن مەملىكەتنى قاپلىغان يېڭى دېموكراتىيە ئىنقىلابىنىڭ ئوتىنى تۇتاشتۇرغانىدى، 30 يىلدىن كېيىن جۇڭگونى ئازاد قىلىش يولىدا توختىماي ئىلگىرىلەۋاتقان كوممۇنىستلار بۇ جايدا جۇڭگو خەلقىگە جاۋاب قايتۇردى.
</S>
<S ID=32033>
   تيەنئەنمېن رايونلۇق باشقۇرۇش كومىتېتىنىڭ سابىق مۇئاۋىن مۇدىرى، ‹‹100 يىللىق تيەنئەنمېن››نىڭ ئاپتورى جيا يىڭتىڭ مۇنداق دېدى: بۇمۇ پارتىيە مەركىزىي كومىتېتىنىڭ دۆلەت قۇرۇش مۇراسىمىنى تيەنئەنمېن مەيدانىدا ئۆتكۈزۈشنى تاللىغانلىقىنىڭ سەۋەبلىرىدىن بىرى.
</S>
<S ID=32034>
   ئىلگىرى دۆلەتنىڭ ئاجىز بولغىنىدەك، تيەنئەنمېن راۋىقىمۇ خارابىيلىككە ئايلانغان بولۇپ، ھەممىنى قايتىدىن باشلاشقا توغرا كېلەتتى. جيا يىڭتىڭ غۇلىچىنى كېرىپ تۇرۇپ مۇنداق دېدى: شۇ چاغدا تيەنئەنمېن راۋىقىدىكى كەپتەر مايىقى بىلەن شىۋاقلارنىڭ قېلىنلىقى مۇشۇ غۇلىچىمچىلىك بولۇپ كەتكەن، تيەنئەنمېن مەيدانىنىڭ شەرق تەرىپىگە ئەخلەتلەر ئۈچ قەۋەت بىنانىڭ ئېگىزلىكىدە دۆۋىلىنىپ كەتكەنىدى.
</S>
<S ID=32035>
   جياڭ يىڭتىڭ مۇنداق دېدى: بىر يېرىم ئايدا ھەر قايسى ساھەدىكى ئامما كۆلىمى 54 مىڭ كىۋادرات مېتىر كېلىدىغان تيەنئەنمېن مەيدانىنى تازىلاش، تۈزلەش، تيەنئەنمېن راۋىقىدىكى رەئىس سەھنىسىنى رېمونت قىلىش، دۆلەت بايرىقى چىقىرىش ئەسۋابىنى ئورنىتىش، ئەتراپتىكى يولنى رېمونت قىلىش ۋە كۆكەرتىش قاتارلىق ئىشلارنى تاماملاپ بولدى، بۇ يېڭى جۇڭگو تارىخىدىكى تۇنجى ‹‹بېيجىڭ مۆجىزىسى›› ئىدى.
</S>
<S ID=32036>
   قېنىق رەڭلىك بايراقلار راۋاق قەسىرىنىڭ ئىككى تەرىپىدە لەپىلدىدى، كارىدوردىكى ئوچۇق قىزىل رەڭلىك تۈۋرۈكلەرنىڭ ئوتتۇرىسىغا دىئامېتىرى سەككىز گەز كېلىدىغان سەككىز پانۇس ئېسىلدى، لەمپىلەرنىڭ ئارىسىغا ‹‹جۇڭخۇا خەلق جۇمھۇرىيىتى مەركىزىي خەلق ھۆكۈمىتىنىڭ قۇرۇلۇش مۇراسىمى›› خەتلىك چوڭ قاتلانما پلاكات ئېسىلدى؛ راۋاق سەھنىسىنىڭ ئوتتۇرىسىغا ماۋ زېدۇڭنىڭ يېڭى سىزىلغان رەسىمى، ئىككى تەرىپىگە ‹‹جۇڭخۇا خەلق جۇمھۇرىيىتى ياشىسۇن!››، ‹‹مەركىزىي خەلق ھۆكۈمىتى ياشىسۇن!›› دېگەن خەتلەر يېزىلغان كەڭ پلاكات ئېسىلدى بۇ يېپيېڭى بەلگىلەر ئىلگىرى خانلىق ھوقۇقنىڭ سىمۋولى بولغان قەدىمىي راۋاقتا پەيدا بولدى، پۈتۈنلەي يېڭى تۈسكە كىرگەن تيەنئەنمېن مەيدانى يېڭى دەۋرنى كۈتۈۋالدى.
</S>
<S ID=32037>
   1949 – يىلى 1 – ئۆكتەبىر سائەت 15 تە، مەركىزىي خەلق ھۆكۈمىتىنىڭ باش كاتىپى لىن بوچۈ مۇراسىمنىڭ باشلانغانلىقىنى ئېلان قىلدى. رەئىس ماۋ زېدۇڭ يېڭى جۇڭگونىڭ قۇرۇلغانلىقىنى جاكارلىدى، تيەنئەنمېن مەيدانى قاينام – تاشقىنلىققا چۆمدى؛ تۇنجى بايراق ‹‹پىدائىيلار مارشى›› نىڭ ياڭرىشى ۋە 54 ھۆرمەت توپىنىڭ 28 قېتىم ئېتىلىشى بىلەن كۆككە كۆتۈرۈلدى، تيەنئەنمېن مەيدانى قاينام – تاشقىنلىققا چۆمدى؛ باش قوماندان جۇ دې ئۈچ ئارمىيەنى كۆزدىن كەچۈردى، تيەنئەنمېن مەيدانى قاينام – تاشقىنلىققا چۆمدى؛ 300 مىڭ كىشىدىن تەشكىللەنگەن داغدۇغىلىق يىغىلىش ئۆتكۈزۈلدى، تيەنئەنمېن مەيدانى قاينام – تاشقىنلىققا چۆمدى...
</S>
<S ID=32038>
   تيەنئەنمېن راۋىقىنىڭ شەرقىي جەنۇبىدىكى دۆلەت مۇزېيىنىڭ 4 – قەۋىتىدىكى بىر دېرىزىدىن تيەنئەنمېن راۋىقى ۋە تيەنئەنمېن مەيدانىنى تولۇق كۆرگىلى بولىدۇ. دېرىزە سىرتىدا مىغ – مىغ ساياھەتچىلەر، چاڭئەن كوچىسىدا ئاپتوموبىللار ئۇزۇن تىزىلىپ كەتكەن؛ دېرىزىدە ‹‹گۈللىنىش يولى›› ‹‹دۆلەت قۇرۇش مۇراسىمى›› كۆرگەزمىسىنىڭ سىماسى ئەكس ئېتىپ تۇراتتى. تارىخ بىلەن رېئاللىق بۇ دېرىزە ئارقىلىق بىر – بىرىگە جىمجىت بېقىشاتتى.
</S>
<S ID=32039>
   دۆلەت قۇرۇش مۇراسىمى ئۆتكۈزۈلگەن ۋاقىتتىكى تيەنئەنمېن راۋىقى ئەسلىگە كەلتۈرۈلۈپ، ئەينى ۋاقىتتىكى مىكروفون، ھۆرمەت توپى قويۇلدى. 1988 – يىلى تۇغۇلغان چۈشەندۈرگۈچى دۇڭ يىن بۇ تارىخنى كىشىلەرگە قانچە قېتىملاپ چۈشەندۈرگىنىنى ئېيتىپ بېرەلمەيدۇ. بىراق ئۇ ھەر كۈنى بۇ خىزمەتنى قانچە قېتىملاپ تەكرارلىسىمۇ، ھەر قېتىم بۇ جايغا كېلىپ ئەسلىگە كەلتۈرۈلگەن راۋاق، دۆلەت قۇرۇلۇش مۇراسىمىدا كۆتۈرۈلگەن بەشيۇلتۇزلۇق قىزىلبايراقنى كۆرگىنىدە، ماۋ زېدۇڭنىڭ ئاۋازى بىلەن دۆلەت شېئىرىنى ئاڭلىغىنىدا، قەلبىنى بىر خىل پەخىرلىنىش تۇيغۇسى قاپلاپ، ئاۋازى تېخىمۇ ياڭراپ كېتىدۇ.
</S>
<S ID=32040>
   كۆرگەزمە مەزمۇنىنىڭ موللىشىشىغا ئەگىشىپ، ئېكسكۇرسىيەچىلەرنىڭ كەيپىياتى تېخىمۇ جانلاندى: ئالىي مەكتەپ ئىمتىھانى ئەسلىگە كەلتۈرۈلدى، ئىسلاھات، ئېچىۋېتىش، ئاسىيا تەنھەرىكەت مۇسابىقىسى، ‹‹سەددىچىن سېپىلى›› ناملىق راكېتا، ئولىمپىك تەنھەرىكەت مۇسابىقىسى، ئادەملىك راكېتانىڭ قايتىش بۆلمىسى... ئېكسكۇرسىيەچىلەر ئارىسىدا ھەيران بولغانلىقىنى ئىپادىلەيدىغان سادالار كۆتۈرۈلدى.
</S>
<S ID=32041>
   جۇڭگولۇقلارغا نىسبەتەن تيەنئەنمېن مەيدانى زادى نېمىدىن دېرەك بېرىدۇ؟
</S>
<S ID=32042>
   ‹‹تيەنئەنمېن بولسا...دۆلەت››. بېيجىڭ شەھىرى شۈنيى رايونلۇق 11 – ئوتتۇرا مەكتەپ تولۇقسىز 2 – يىللىقنىڭ ئوقۇغۇچىسى ۋاڭ زىيەن كوللېكتىپ ئېكسكۇرسىيەگە قاتناشقان بولۇپ، تيەنئەنمېندىن ئالغان تەسىراتىنى دەل جايىدا ئىپادىلىيەلمەي جىددىيلىشىپ كەتتى.
</S>
<S ID=32043>
   90 – يىللاردىن كېيىن تۇغۇلغان ساياھەتچى شياۋ لياڭ: ‹‹تيەنئەنمېندە جۇڭگونىڭ 600 يىللىق تارىخىنى كۆردۈم››، دېدى.
</S>
<S ID=32044>
   تيەنئەنمېندە 30 يىلغا يېقىن خىزمەت قىلغان جيا يىڭتىڭ مۇنداق دېدى: تيەنئەنمېن تۇرمۇشۇمغا سىڭىپ كەتتى، مەن تيەنئەنمېننىڭ تارىخى ۋە مەدەنىيىتىگە تىرىشىپ ۋارىسلىق قىلىمەن ھەم تېخىمۇ كۆپ كىشىنىڭ تيەنئەنمېننى چۈشىنىشى ۋە ئۇنى قىزغىن سۆيۈشىنى ئۈمىد قىلىمەن.
</S>
<S ID=32045>
   دۇڭ يىن مۇنداق دېدى: تيەنئەنمېن بىر باشلىنىش نۇقتىسى، جۇڭگونىڭ گۈللىنىش يولىغا مېڭىشىدىكى باشلىنىش نۇقتىسى.
</S>
<S ID=32046>
(شىنخۇا ئاگېنتلىقى)
</S>
<S ID=32047>
‏
</S>
</TEXT>
/BODY
/DOC