<DOC>
<DOCID>TIANSHAN.539156</DOCID>
<HEADER>
<CLASS>شىنجاڭ</CLASS>
<DATE>2016-08-07 13:14:36</DATE>
</HEADER>
<BODY>
<HEADLINE>
<S ID=37724>
قاراقاپچىن يولى ئۇپۇققا تۇتاش
</S>
</HEADLINE>
<TEXT>
<S ID=37725>
‏   ئىلاۋە:
</S>
<S ID=37726>
    قاراقاپچىنلىقلار مۇنداق دەيدۇ ...
</S>
<S ID=37727>
    قومۇل شەھىرى ئېۋىرغول رايونىنىڭ شىمالىدىكى تاغ باغرىدا 102 ئائىلە، 305 نوپۇس تىرىكچىلىك قىلىۋاتقان قاراقاپچىن كەنتى بار.
</S>
<S ID=37728>
كەنتنىڭ 722 مو كۆلەملەشكەن ئۆرۈكلۈك بېغى ۋە دېھقان – چارۋىچىلارنىڭ ھويلا – ئارانلىرىدىكى 441 مو بېغى، تاشتىن – تاشقا ئۇرۇلۇپ شىلدىرلاپ ئېقىۋاتقان تاغ سۇلىرى، ئۆزگىچە مەنزىرىسى كىشىنى جەلپ قىلىدۇ.
</S>
<S ID=37729>
قاراقاپچىننىڭ گۈزەل تەبىئىي مەنزىرىسى يىللار مابەينىدە ئۆزگەرمىگىنى بىلەن، قاراقاپچىنلىقلارنىڭ تۇرمۇش سەۋىيەسى ۋە تۇرمۇش سۈپىتىدە زور ئۆزگىرىشلەر بولدى.
</S>
<S ID=37730>
بۇ ئۆزگىرىشلەردىن دېھقانلار رازى بولماي تۇرالمايدۇ، ئەلۋەتتە.
</S>
<S ID=37731>
    قاراقاپچىن دېھقانلىرى ئۇزاق يىللاردىن بۇيان ئەنئەنىۋى تېرىقچىلىق، چارۋىچىلىققا تايىنىپ تىرىكچىلىك قىلىپ كەلگەنىدى، تۇرمۇشىمۇ غورىگىل ئۆتەتتى.
</S>
<S ID=37732>
بىرنەچچە يىل ئىلگىرى قاراقاپچىن دېھقانلىرى ئالاقىدار تارماقلارنىڭ يېتەكلىشى بىلەن كۆپ قىسىم تېرىلغۇ يېرىنى ئورمانغا قايتۇرۇپ، ئۆرۈكلۈك باغ بىنا قىلغاندىن كېيىن تۇرمۇشىدا زور ئۆزگىرىشلەر بولدى.
</S>
<S ID=37733>
    كەنت ئەزاسى سەدۇل ناسىر ئىلگىرى چارۋىچىلىق ۋە ئاز – تولا ئۇششاق تىجارەت بىلەن شۇغۇللىناتتى، شۇنداق بولسىمۇ ‹‹چاپىنى تىزىدىن ئاشمىغانىدى››.
</S>
<S ID=37734>
بىرنەچچە يىل ئىلگىرى تېخنىكلارنىڭ يېتەكچىلىكىدە ئالتە مو يەردىكى ئۆرۈكلۈك بېغىنىڭ سورتلىرىنى يېڭىلاپ، پەرۋىشنى كۈچەيتكەندىن كېيىن، ئۆرۈكلۈك باغدىن ئوبدانلا كىرىم قىلدى.
</S>
<S ID=37735>
ئۇ يۈك ئاپتوموبىلىدىن بىرنى سېتىۋېلىپ، سىرتلاردا قوشۇمچە ئىشلەپ، يىلدا 30 مىڭ يۈەندىن ئارتۇق كىرىم قىلدى، 40 نەچچە قوي بورداپ، بۇنىڭدىنمۇ يىلدا 5000 يۈەن ئەتراپىدا كىرىم قىلدى.
</S>
<S ID=37736>
    پارتىيە، ھۆكۈمەتنىڭ نەپ يەتكۈزۈش سىياسىتى تۇرمۇشىمىزدا زور ئۆزگىرىشلەرنى بارلىققا كەلتۈردى، دېدى سەدۇل ناسىر ھاياجانلانغان ھالدا، بىرنەچچە يىلدىن بۇيان تېخنىكلار ئۆرۈكلۈك بېغىمىزغا خىمىيەۋى ئوغۇتنى ھەقسىز بېرىۋاتىدۇ، ئەلا سورتلارنى ھەقسىز ئۇلاپ، تېخنىكىلىق پەرۋىش جەھەتتە يېتەكلەۋاتىدۇ، كەنتىمىزدە ئىلگىرىكى توپا يوللاردىن ئەسەرمۇ قالمىدى، يەنە نامرات ئائىلىلەرگە خىش قۇرۇلمىلىق ئۆي سېلىپ بېرىۋاتىدۇ...
</S>
<S ID=37737>
ئىشقىلىپ كەنتىمىزدىكىلەر تارىختىن بۇيان بۇنداق پاراۋان تۇرمۇشنى باشتىن كەچۈرۈپ باقمىغانىدى.
</S>
<S ID=37738>
    سەدۇل ناسىرنىڭ سۆزلىرى ئۇنىڭ ئۆزىگىلا ۋەكىللىك قىلمايدۇ، بەلكى بۇ سۆزلەرنى كەنتتىكىلەرنىڭ ئورتاق يۈرەك سۆزى، دېيىشكە بولىدۇ.
</S>
<S ID=37739>
    پاكىت ئۆزى سۆزلەيدۇ
</S>
<S ID=37740>
    50 ياشلارنىڭ قارىسىنى ئالغان كەنت پارتىيە ياچېيكىسىنىڭ شۇجىسى مەھمۇت ئىمىن 1998 – يىلى كەنت ئاھالە كومىتېتىنىڭ مۇدىرى، كېيىن كەنت پارتىيە ياچېيكىسىنىڭ شۇجىسى بولۇپ سايلانغاندىن كېيىن، دېھقانلارنىڭ تۇرمۇشىنى ياخشىلاش، كەنت قىياپىتىنى ئۆزگەرتىش ئۈچۈن ئىزچىل ئەجىر سىڭدۈردى.
</S>
<S ID=37741>
دېھقانلارنىڭ تۇرمۇشى، كەنت قىياپىتىدىكى ھەر بىر ئۆزگىرىشكە ئۇنىڭ ئەجىر – مېھنىتى سىڭگەنىدى.
</S>
<S ID=37742>
ئۇ دېھقانلارنىڭ كىرىمىنى ئاشۇرۇش ئۈچۈن 1999 – يىلى كەنت كادىرلىرى بىلەن مەسلىھەتلىشىپ، كەنتنىڭ چېتىدىكى سايدىن 722 مو يەرنى ئۆزلەشتۈرۈپ ئۆرۈكلۈك باغ بىنا قىلىشنى قارار قىلدى.
</S>
<S ID=37743>
يېڭىدىن بەرپا قىلىنغان باغدىكى ئۆرۈك كۆچەتلىرىگە رايون تەۋەسىدىكى بىرقانچە خىل ئەلا سورت ئۇلانغان بولسىمۇ، دېھقانلار ئۆرۈكتىن تۈزۈكرەك كىرىم قىلالمىدى.
</S>
<S ID=37744>
‹‹تىلىسەڭ تاپارسەن›› دېگەندەك، بۇ ئىش ئۈستىدە ئۈزلۈكسىز ئىزدىنىۋاتقان مەھمۇت ئىمىن باشچىلىقىدىكى قاراقاپچىن دېھقانلىرى كۈتۈلمىگەندە 2007 – يىلى مۇناسىۋەتلىك تارماقلارنىڭ ياردىمىگە ئېرىشتى.
</S>
<S ID=37745>
قومۇل شەھەرلىك پەن – تېخنىكا ئىدارىسىدىكى تېخنىكلار قاراقاپچىندىكى ئۆرۈكلۈك باغلارغا جەنۇبىي شىنجاڭنىڭ ئون نەچچە خىل ئەلا سورتىنى ئۇلاپ سىناق قىلىپ مۇۋەپپەقىيەت قازاندى.
</S>
<S ID=37746>
ئۇلاقلارنىڭ تۇتۇش نىسبىتىمۇ %90تىن يۇقىرى بولدى. ‹‹سۇنى كۆرمەي ئۆتۈك سالمايدىغان›› تاغلىق دېھقانلار بۇ ئىشنىڭ نەتىجىلىك بولۇشىغا تازا ئىشەنچ قىلالماي، دەسلەپتە دورا چېچىش، پەرۋىش ئىشلىرىغا تازا ماسلاشمىدى.
</S>
<S ID=37747>
مەھمۇت ئىمىن كەنت كادىرلىرىنى تەشكىللەپ، كەنت مالىيەسىدىن مەبلەغ ئاجرىتىپ دورا چېچىش ماشىنىسى سېتىۋېلىپ، دېھقانلارنىڭ باغلىرىغا زىيانداش ھاشاراتلارنىڭ ئالدىنى ئېلىش دورىسىنى بىر تۇتاش چېچىپ بەردى.
</S>
<S ID=37748>
بىرنەچچە يىلدىن كېيىن باغلىرىدىكى ساقلاش مۇددىتى ئۇزاق، يۆتكەشكە چىداملىق، تەملىك ئۆرۈكلەرنى كۆرگەن دېھقانلارنىڭ ئۆرۈكلۈك باغدىن كىرىم قىلالايدىغانلىقىغا ‹‹كۆزى يەتتى››.
</S>
<S ID=37749>
    قومۇل شەھەرلىك پەن – تېخنىكا ئىدارىسى بۇلتۇر قاراقاپچىن دېھقانلىرىنى يەتتە توننا خىمىيەۋى ئوغۇت بىلەن ھەقسىز تەمىنلىدى.
</S>
<S ID=37750>
500 تۈپكە يەتكۈدەك سورتلۇق ئۆرۈك نوتىسى، ئۇلاقتىن چىققان 1500 تۈپ ئالما كۆچىتى، 300 تۈپ ياڭاق كۆچىتى، 500 تۈپ ئۈزۈم كۆچىتىنى ھەقسىز تارقىتىپ بەردى.
</S>
<S ID=37751>
دېھقانلار تېخنىكىلىق ياردەمگە موھتاج بولغاندا تېخنىكلار باغ پەرۋىشى، ھاشارات زىيىنىنىڭ ئالدىنى ئېلىش، پۇتاش، باغلارنى ئىلمىي باشقۇرۇش بويىچە تېخنىكىلىق يېتەكچىلىك قىلدى.
</S>
<S ID=37752>
ھازىرغىچە كەنت بويىچە 39 دېھقان تەربىيەلىنىپ، باغ پەرۋىشى بىلەن بىمالال شۇغۇللىنالايدىغان دېھقان تېخنىكقا ئايلاندى.
</S>
<S ID=37753>
كەنتتىكى دېھقانلارنىڭ ھويلىسىدىكى 150 مو يەرگە ئالما كۆچىتى تىكىلدى.
</S>
<S ID=37754>
ئۈچ كىلومېتىر كەنت يولىنىڭ ياقىسىغا 500 تۈپ ئۈجمە دەرىخى تىكىلىپ، كەنت قىياپىتى ياخشىلاندى.
</S>
<S ID=37755>
بۇلتۇر تۆت مو يەرگە كۆكتات تېرىلىپ يېشىل يېمەكلىك سىنىقى قىلىنىپ، بىر مو يەردىن 4000 يۈەن ئەتراپىدا كىرىم قىلىنغاندىن كېيىن، بۇ يىل 35 مو يەردە كۆكتات پارنىكى ياسالدى.
</S>
<S ID=37756>
بۇ يىل ئېۋىرغول رايونلۇق پەن – تېخنىكا جەمئىيىتىنىڭ ماسلاشتۇرۇشى بىلەن قاراقاپچىن دېھقانلىرى 150 مىڭ يۈەن ياردەمگە ئېرىشتى.
</S>
<S ID=37757>
بۇنىڭ 80 مىڭ يۈەنى بىلەن كۆلەملەشكەن باغچە رايونىدىكى 200 مو ئۆرۈكلۈك باغ قورشىلىپ، ‹‹ئەلا سۈپەتلىك ۋە يۇقىرى ھوسۇللۇق يېشىل ئۆرۈك ئۈلگە مەيدانى›› قۇرۇپ چىقىلدى.
</S>
<S ID=37758>
ئېۋىرغول رايونلۇق پەن – تېخنىكا جەمئىيىتى دېھقانلارنى 15 توننا خىمىيەۋى ئوغۇت بىلەن ھەقسىز تەمىنلەش بىلەن بىللە، تېخنىكىلىق پەرۋىشنى كۈچەيتىپ، ھوسۇلنى ئاشۇرۇشقا يېتەكلىدى.
</S>
<S ID=37759>
    خەيرلىك ئىشلار ئۈزۈلمەيدۇ
</S>
<S ID=37760>
    قاراقاپچىن كەنتىدە بولۇۋاتقان خەيرلىك ئىشلار بۇلارلا ئەمەس.
</S>
<S ID=37761>
ئىلگىرى چارۋىچىلىق قاراقاپچىن دېھقانلىرىنىڭ ئاساسلىق كىرىم مەنبەلىرىنىڭ بىرى بولۇپ كەلگەنىدى.
</S>
<S ID=37762>
ھازىر بىر قىسىم دېھقانلار چارۋىچىلىقتىنمۇ يىلىغا 15 20 مىڭ يۈەن كىرىم قىلالايدىغان بولدى.
</S>
<S ID=37763>
يېقىنقى يىللاردىن بۇيان ھەر دەرىجىلىك چارۋىچىلىق تارماقلىرىنىڭ ياردىمىدە دېھقانلارنىڭ قويلىرىنىڭ نەسلى ياخشىلانغاندىن كېيىن مەھسۇلات مىقدارى ئېشىپ، تەننەرخ زور دەرىجىدە تېجەلدى.
</S>
<S ID=37764>
مۇناسىۋەتلىك تارماقلار دېھقانلارنى چارۋىلارغا ھەقسىز ۋاكسىنا ئۇرۇپ بېرىش، تېخنىكىلىق يېتەكچىلىك قىلىش، ھەقسىز ئۇرۇقلاندۇرۇشتەك مۇلازىمەتلەردىن بەھرىمەن قىلدى.
</S>
<S ID=37765>
بۇلتۇر يەنە 500 مىڭ يۈەن مەبلەغ سېلىنىپ، 80 كىۋادرات مېتىرلىق قوتاندىن 12 يۈرۈش سېلىندى، بۇ يىل يەنە 15 يۈرۈش سېلىنىۋاتقان بولۇپ، قوتانلارنىڭ توك، سۇ، يوللىرى يۈرۈشلەشتۈرۈپ بولۇنغاندا، باقمىچى دېھقانلار قوتانلاردىن ھەقسىز پايدىلىنىدىغان بولدى.
</S>
<S ID=37766>
    كەنتتە 2014 – يىلىدىن باشلاپ 22 ئورۇندا قۇدۇق قېزىلىپ، كەنت ئاممىسىنىڭ ئىچىدىغان سۇ مەسىلىسى ئاساسەن ھەل قىلىندى.
</S>
<S ID=37767>
بۇلتۇر مۇناسىۋەتلىك تارماقلار 500 مىڭ يۈەن مەبلەغ سېلىپ، كەنتنىڭ 2.3 كىلومېتىر توپا ئېرىقىنى سۇ سىڭمەس قىلىپ ئۆزگەرتىپ بەردى.
</S>
<S ID=37768>
بۇ يىل يەنە 250 مىڭ يۈەن مەبلەغ سېلىپ، بىر كىلومېتىر توپا ئېرىقنى سۇ سىڭمەسلەشتۈرۈشنى پىلانلىدى.
</S>
<S ID=37769>
بۇنىڭدىن باشقا 58 يۈرۈش ئەمىن ئۆي قۇرۇلۇشىدا ئىش باشلاندى.
</S>
<S ID=37770>
    ھازىر قاراقاپچىن كەنتىدە ئون نەچچە ئائىلىنىڭ ئائىلە ئاپتوموبىلى، سەككىز ئائىلىنىڭ يۈك ئاپتوموبىلى بار بولۇپ، بىر قىسىم دېھقانلار يۈك ئاپتوموبىلى ئارقىلىقمۇ يىلدا 100 مىڭ يۈەندىن ئارتۇق كىرىم قىلماقتا.
</S>
<S ID=37771>
كەنتتىكى بىر قىسىم ئارتۇق ئەمگەكچى سىرتلاردا ئىشلەپ، ئېيىغا ئوتتۇرا ھېساب بىلەن 3500 يۈەن ئەتراپىدا كىرىم قىلىپ، ئائىلە تۇرمۇشىنى ياخشىلىماقتا.
</S>
<S ID=37772>

</S>
</TEXT>
/BODY
/DOC