<DOC>
<DOCID>TIANSHAN.513834</DOCID>
<HEADER>
<CLASS>خەلقئارا</CLASS>
<DATE>2016-03-30 10:57:37</DATE>
</HEADER>
<BODY>
<HEADLINE>
<S ID=22721>
تىنچلىق سۆھبىتى يەمەننى ھەقىقىي تىنچلىققا يۈزلەندۈرەلەمدۇ؟
</S>
</HEADLINE>
<TEXT>
<S ID=22722>
   ب د ت نىڭ يەمەن مەسىلىسى بويىچە خاس ئەلچىسى شەيخ ئەھمەد يېقىندا: يەمەندىكى توقۇنۇشۇۋاتقان تەرەپلەر 10 – ئاپرېلدىن باشلاپ مەملىكەت بويىچە دۈشمەنلىشىش ھەرىكىتىنى توختىتىشقا قوشۇلدى ھەم بىر يىلغا سوزۇلغان ھەربىي توقۇنۇشنى ئاخىرلاشتۇرۇش ئۈچۈن 18 – ئاپرېل كۇۋەيتتە يەنە تىنچلىق سۆھبىتى ئۆتكۈزىدۇ، دەپ جاكارلىدى.
</S>
<S ID=22723>
   يېقىندىن بۇيان، يەمەن قۇساي قوراللىقلىرى بىلەن سەئۇدى ئەرەبىستانىنى ئۆز ئىچىگە ئالغان ئۇرۇشۇۋاتقان تەرەپلەر ئۇرۇش توختىتىش ئارزۇسىنى ئېنىق ئىپادىلىدى، ئالدى بىلەن سەئۇدى ئەرەبىستانى بىلەن قۇساي قوراللىقلىرى چېگرادا ئۇرۇش توختاتتى، ئارقىدىن سەئۇدى ئەرەبىستانى يەمەندىكى ھەربىي ھەرىكەت دائىرىسىنى تارايتىدىغانلىقىنى جاكارلىدى.
</S>
<S ID=22724>
بۇ ئەھۋاللار يەمەننىڭ تىنچلىق مۇساپىسىدە ئىلگىرىلەش بولۇش ئېھتىماللىقىدىن دېرەك بېرىۋاتقان بولسىمۇ، يەمەننىڭ ئاخىرقى ھېسابتا تىنچلىققا يۈزلىنىش – يۈزلىنەلمەسلىكىدە يەنىلا ئېنىقسىز ئامىللار مەۋجۇت.
</S>
<S ID=22725>
   تەرەپلەر سۆھبەت ئۈستىلىگە يەنە قايتىپ كەلدى
</S>
<S ID=22726>
   يەمەنلىك سىياسىي تەھلىلچى ياسىن ئەلتەمىم مۇنداق دېدى: تىنچلىق سۆھبىتىنى قايتا باشلاش پىلانى ب د ت نىڭ خاس ئەلچىسى ۋە خەلقئارا جەمئىيەتنىڭ ئۈزلۈكسىز تىرىشچانلىقىنىڭ نەتىجىسى بولۇپ، يەمەندىكى بۇ قانلىق، ۋەيران قىلىش خاراكتېرلىك ئۇرۇشنى توختىتىشقا پايدىلىق.
</S>
<S ID=22727>
تېخىمۇ مۇھىمى، قۇساي قوراللىقلىرى جەڭگاھتا زور زىيانغا ئۇچرىغاندىن كېيىن، ب د ت نىڭ قارارىنى قوبۇل قىلىش ھەم ئۇنىڭغا ئەمەل قىلىپ، سۆھبەت ئۈستىلىگە يەنە قايتىشنى قارار قىلدى، بۇ مەزكۇر تەشكىلاتنىڭ ب د ت نىڭ قارارىدىن پاناھلىق ئىزدەيدىغان بىردىنبىر چىقىش يولى.
</S>
<S ID=22728>
   ب د ت خەۋپسىزلىك كېڭىشى مۇشۇ ئاينىڭ 23 – كۈنى بايانات ئېلان قىلىپ، يەمەندىكى توقۇنۇشۇۋاتقان ئالاقىدار تەرەپلەرنىڭ سۆھبەت ئۈستىلىگە قايتىپ كېلىشكە قوشۇلغانلىقىنى قارشى ئېلىپ، توقۇنۇشۇۋاتقان تەرەپلەرنىڭ زوراۋانلىق ھەرىكەتلىرىنى دەرھال ئازايتىپ، ۋەزىيەتنى كەسكىنلەشتۈرۈۋېتىدىغان ھەرىكەتلەرنى قوللىنىشتىن ساقلىنىپ، دۈشمەنلىشىشنى توختىتىش ئۈچۈن پۇختا تەييارلىق قىلىشقا دەۋەت قىلدى.
</S>
<S ID=22729>
ئۇنىڭدىن باشقا، خەۋپسىزلىك كېڭىشى يەمەندىكى ئالاقىدار تەرەپلەرنىڭ خەۋپسىزلىك كېڭىشىنىڭ ئالاقىدار قارارلىرىدىكى تەلەپلەر بويىچە ئالدىنقى شەرت قويماي، سەمىمىي، جانلىق، ئىجابىي پوزىتسىيەدە سىياسىي سۆھبەتكە قاتنىشىشىنى مۇراجىئەت قىلدى.
</S>
<S ID=22730>
خەۋپسىزلىك كېڭىشى تەرەپلەرنىڭ ۋەدىسىگە ئەمەل قىلىپ، تېز، بىخەتەر، توسالغۇسىز قۇتقۇزۇش يولى بىلەن تەمىنلەپ، خەلقئارا قانۇنغا بويسۇنۇشى ھەم پۇقرالارنى قوغدىشىنى مۇراجىئەت قىلدى.
</S>
<S ID=22731>
   ۋەدە ۋە ئىشەنچ كەمچىل بولماقتا
</S>
<S ID=22732>
   يەنە بەزى تەھلىلچىلەر يېڭى بىر نۆۋەتلىك تىنچلىق سۆھبىتىگە پاسسىپ قاراشتا بولۇپ، يەمەننىڭ تىنچلىق مۇساپىسى زور خىرىسقا دۇچ كەلمەكتە، دەپ قارىدى.
</S>
<S ID=22733>
ئۇرۇش توختىتىشنى ئەمەلگە ئاشۇرۇشتىن باشقا، ئىككى تەرەپنىڭ دەۋا تەلىپىدىكى پەرق زور، ئىلگىرىكى تىنچلىق سۆھبەتلىرىدە، تەرەپلەرنىڭ گېپىدە تۇرماسلىق ئەھۋاللىرى كۆپ قېتىم كۆرۈلگەن.
</S>
<S ID=22734>
ب د ت نىڭ ياراشتۇرۇشى بىلەن، يەمەندىكى توقۇنۇشۇۋاتقان تەرەپلەر بۇلتۇر 6 – ئايدا جەنۋەدە تۇنجى نۆۋەتلىك تىنچلىق سۆھبىتى ئۆتكۈزگەن، لېكىن كېلىشىم ھاسىل قىلالمىغان.
</S>
<S ID=22735>
ئارقىدىن يەمەندىكى توقۇنۇشۇۋاتقان تەرەپلەر بۇلتۇر 15 – دېكابىر شىۋېتسارىيەدە يېڭى بىر نۆۋەتلىك تىنچلىق سۆھبىتى ئۆتكۈزگەن ھەم شۇ كۈنى يەمەندىكى توقۇنۇشۇۋاتقان تەرەپلەرنىڭ ۋاقىتلىق ئۇرۇش توختىتىش كېلىشىمى كۈچكە ئىگە بولغان.
</S>
<S ID=22736>
ھالبۇكى، ئارىدىن بەش كۈن ئۆتۈپ، شەيىخ ئەھمەد تەرەپلەرنىڭ تىنچلىق سۆھبىتى مەزگىلىدە ئۈنۈملۈك ئۇرۇش توختىتالمىغانلىقى سەۋەبىدىن، بۇ قېتىملىق تىنچلىق سۆھبىتىنىڭ ۋاقتىنچە توختىتىلغانلىقىنى جاكارلىغانىدى.
</S>
<S ID=22737>
   يەمەن سانائا ئۇنىۋېرسىتېتىنىڭ سىياسىي سوتسىيولوگىيە دوكتورى فۇئاد ئەلسالاھى شىنخۇا ئاگېنتلىقى مۇخبىرىنىڭ زىيارىتىنى قوبۇل قىلغاندا: يەمەندىكى سىياسىي گۇرۇھلار ئۆزگىرىشچان ھەم ۋەدىسىدە تۇرمايدۇ، ئاسانلا گېپىدىن يېنىۋالىدۇ.
</S>
<S ID=22738>
ئۇنىڭدىن باشقا، يەنە بىر مۇھىم نۇقتا شۇكى، يەمەندە ۋاكالەتچى ئۇرۇشى قىلىۋاتقان رايون كۈچلىرى تېخى نىشانىغا يەتكىنى يوق، ئۇلارنىڭ كۈرەشتىن ۋاز كېچىشى ھەم يەمەننىڭ تىنچلىققا قايتىشىغا ياردەم قىلىشى ناھايىتى تەس.
</S>
<S ID=22739>
ئۇنىڭدىن باشقا، ھازىر خەلقئارا جەمئىيەت سۇرىيە كىرىزىسى ۋە ياۋروپادىكى تېررورلۇق ھۇجۇمىغا تاقابىل تۇرۇش بىلەن ئالدىراش بولۇپ كەتتى، بۇ يەمەن مەسىلىسىنى ئالدىن ئويلىشىشىنىڭ تەسكە توختايدىغانلىقىدىن دېرەك بېرىدۇ، دېدى.
</S>
<S ID=22740>
   قۇساينىڭ يولغا قويۇشى ئاچقۇچ
</S>
<S ID=22741>
   تەھلىلچىلەر مۇنداق قارىدى: تىنچلىق سۆھبىتىنىڭ مۇۋەپپەقىيەتلىك بولۇشىنىڭ ئاچقۇچى ئىككى تەرەپنىڭ ئوخشاشمىغان سىياسىي دەۋادا تەڭپۇڭلۇق نۇقتىسىنى تېپىش – تاپالماسلىقىدا.
</S>
<S ID=22742>
ئىلگىرىكى تىنىچلىق سۆھبەتلىرىدە، قورال ئارقىلىق ھاكىمىيەتنى تارتىۋالغان شىئەلەردىن تەشكىللەنگەن قۇساي قوراللىقلىرى بىلەن سەئۇدى ئەرەبىستانى قوللىغان يەمەن سۈننىيلەر ھۆكۈمىتىنىڭ دەۋا تەلىپىنىڭ پەرقى چوڭ بولغانلىقتىن دائىم بىردەكلىك ھاسىل قىلالمىغانىدى، ئىككى تەرەپ ئوتتۇرىسىدىكى ئىختىلاپنىڭ بىرى قۇساي قوراللىقلىرىنىڭ ئۇرۇشتىن كېيىنكى ئورۇن مەسىلىسى.
</S>
<S ID=22743>
   ئەلتەمىم مۇنداق قارىدى: قۇساي قوراللىقلىرىنىڭ سىياسىي تەشكىلاتقا ئايلىنىشقا قوشۇلۇش – قوشۇلماسلىقى يەمەننىڭ تىنچلىق مۇساپىسىنىڭ مۇۋەپپەقىيەتلىك بولۇشىدا ئىنتايىن مۇھىم.
</S>
<S ID=22744>
ئەگەر قۇساي قوراللىقلىرى بىلەن يەمەننىڭ جەنۇبىدىكى بۆلگۈنچى تەشكىلات ‹‹جەنۇب ھەرىكىتى›› يول قويۇشنى رەت قىلسا، ئۇنداقتا تىنچلىقتىن سۆز ئېچىش مۇمكىن ئەمەس.
</S>
<S ID=22745>
شەيىخ ئەھمەد تاراتقۇلارغا مۇنداق دېدى: يەمەن مەسىلىسىنى ئۈزۈل – كېسىل ھەل قىلىش يەمەن قانۇنلۇق ھۆكۈمىتىنىڭ قۇساي قوراللىقلىرىنى ئۆز ئىچىگە ئالغان جەمئىيەتتىكى ھەر قايسى تەرەپلەر بىلەن سىياسىي جەھەتتە يارىشىش ھاسىل قىلىش – قىلالماسلىقىغا باغلىق.
</S>
<S ID=22746>
شىنخۇا ئاگېنتلىقى
</S>
</TEXT>
/BODY
/DOC