<DOC>
<DOCID>TIANSHAN.540510</DOCID>
<HEADER>
<CLASS>شىنجاڭ</CLASS>
<DATE>2016-08-11 12:27:52</DATE>
</HEADER>
<BODY>
<HEADLINE>
<S ID=38862>
پەن-تېخنىكا شىنجاڭ كارخانىلىرىنى تونۇتتى
</S>
</HEADLINE>
<TEXT>
<S ID=38863>
ۋاڭ يۇڭفېي
</S>
<S ID=38864>
   9 – نۆۋەتلىك APEC ئوتتۇرا ۋە كىچىك كارخانىلار تېخنىكا ئالماشتۇرۇش ۋە كۆرگەزمە قىلىش پائالىيىتى 14 – ئىيۇلدىن 16 – ئىيۇلغىچە شېنجېن كۆرگەزمە مەركىزىدە ئۆتكۈزۈلدى.
</S>
<S ID=38865>
ئىلگىرىكىگە ئوخشىمايدىغان يېرى شۇكى، بۇ قېتىم شىنجاڭنىڭ كۆرگەزمە ئورنىدا قۇرۇق ئۈزۈم ۋە چىلان قاتارلىقلار ئەمەس، بەلكى يۇمشاق ماتېرىيال، يېڭى ماتېرىيال، قۇياش ئېنېرگىيەلىك ئېلېكتىر سايمانلىرى ۋە سولانورۇبىن قاتارلىق پەن – تېخنىكا تەركىبى يۇقىرى مەھسۇلاتلار كۆرگەزمە قىلىندى.
</S>
<S ID=38866>
   بۇ مەھسۇلاتلار كۆرگەزمە ئەھلىنى ھەيران قالدۇردى، ھەتتا بەزىلىرى ‹‹سىلەرنىڭ شىنجاڭدا چىقىدىغان چىلان، قۇرۇق ئۈزۈم ۋە ھەر خىل مېۋە – چىۋىلەر شۇنچە ياخشى تۇرسا، نېمە ئۈچۈن كۆرگەزمىگە سالمىدىڭلار؟›› دەپ سورىدى.
</S>
<S ID=38867>
   ئەمەلىيەتتە، بۇ شىنجاڭنىڭ بۇ قېتىمقى كۆرگەزمىگە قاتنىشىشىدىكى ئەڭ يارقىن نۇقتا ئىدى.
</S>
<S ID=38868>
ئاپتونوم رايونلۇق ئىقتىساد ۋە ئۇچۇرلاشتۇرۇش كومىتېتىنىڭ مۇئاۋىن مۇدىرى ۋاڭ جۇڭشيەن مۇنداق دېدى: بۇ قېتىمقى كۆرگەزمىدە پەن – تېخنىكا سەۋىيەيىمىزنى كۆرسىتىش ئۈچۈن، ئىلگىرىكىدەك كارخانىلارنىڭ دەسلەپكى مەھسۇلاتلىرى ئەمەس، بەلكى تىزىمغا ئالدۇرغان 42 كارخانىدىن مەھسۇلاتىنىڭ تېخنىكا سەۋىيەسى ۋە قوشۇلما قىممىتى يۇقىرى كارخانىلارنى تاللاپ كۆرگەزمىگە قاتناشتۇردۇق.
</S>
<S ID=38869>
  پەن – تېخنىكا سەۋىيەسىنىڭ يۇقىرى كۆتۈرۈلگەنلىكى ئەڭ چوڭ يارقىن نۇقتىغا ئايلاندى
</S>
<S ID=38870>
   شىنجاڭدىن بۇ قېتىمقى APEC ئوتتۇرا ۋە كىچىك كارخانىلار تېخنىكا ئالماشتۇرۇش ۋە كۆرگەزمە قىلىش پائالىيىتىگە ئۇچۇر تېخنىكىسى، ئېنېرگىيە تېجەش، مۇھىت ئاسراش، يېڭى ئېنېرگىيە، يېڭى ماتېرىيال، بىيوتېخنىكا، ماشىنىسازلىق، دورا ۋە ساقلىقنى ساقلاش قاتارلىق ساھەلەرنى ئۆز ئىچىگە ئالغان 23 كارخانا قاتناشتى.
</S>
<S ID=38871>
بۇ كارخانىلارنىڭ ھەممىسىنىڭ دېگۈدەك كەشپىيات پاتېنتى بار.
</S>
<S ID=38872>
   شىنجاڭ ‹‹خۇڭفەن›› بىيو تېخنىكا چەكلىك شىركىتىنىڭ كۆرگەزمە ئورنىدا بەش خىل سولانورۇبىن كاپسۇلى كۆرگەزمە قىلىنغان.
</S>
<S ID=38873>
ھازىر بۇ شىركەت جەمئىي 100 مىليون يۈەن مەبلەغ سېلىپ، سولانورۇبىن ئىشلەپچىقىرىش لىنىيەسىنى كىرگۈزۈپ، ئېلىمىز بويىچە ئەڭ چوڭ، دۇنيا بويىچە ئىككىنچى ئورۇندا تۇرىدىغان سولانورۇبىن ئىشلەپچىقىرىش بازىسىغا ئايلاندى.
</S>
<S ID=38874>
   بۇ قېتىمقى كۆرگەزمىدە شىنجاڭ ‹‹خۇڭفەن›› بىيو تېخنىكا چەكلىك شىركىتىگە ئوخشاش كەشپىيات پاتېنتى بار كارخانىلار خېلى كۆپ.
</S>
<S ID=38875>
   شىنجاڭ ‹‹خۇڭليەن›› يۇمشاق ماتېرىيال چەكلىك مەسئۇلىيەت شىركىتى مەخسۇس ئەمەلىي قوللىنىلغان سىستېمىلارنى ئېچىش بىلەن شۇغۇللىنىدىغان يۇقىرى، يېڭى تېخنىكا كارخانىسى بولۇپ، يېقىنقى يىللاردىن بۇيان دۆلەت ۋە ئاپتونوم رايوننىڭ 20 نەچچە مۇھىم پەن – تېخنىكا تۈرىنى تاماملاپ، خاس بىلىم مۈلۈك ھوقۇقىغا ئىگە 70 نەچچە خىل يۇمشاق ماتېرىيال مەھسۇلاتىنى بارلىققا كەلتۈرگەن.
</S>
<S ID=38876>
   شىنجاڭدىكى ئوتتۇرا ۋە كىچىك كارخانىلارنىڭ پەن – تېخنىكىدا يېڭىلىق يارىتىشتا مۇشۇنداق مول نەتىجىلەرنى قولغا كەلتۈرەلىشىگە ئاپتونوم رايونىمىزنىڭ قوللانغان رىغبەتلەندۈرۈش سىياسەتلىرى تۈرتكە بولغان.
</S>
<S ID=38877>
يېقىنقى يىللاردىن بۇيان ئاپتونوم رايون مالىيەسىدىن مەخسۇس پەن – تېخنىكا تىپىدىكى ئوتتۇرا ۋە كىچىك كارخانىلارنىڭ تېخنىكىدا يېڭىلىق يارىتىشى، يېڭى مەھسۇلات ۋە تېخنىكىلارنى ئومۇملاشتۇرۇشىغا 244 مىليون يۈەن مەبلەغ سېلىندى.
</S>
<S ID=38878>
بۇ مەخسۇس مەبلەغ مالىيە ياردەم پۇلى شەكلىدە، كارخانىلارنىڭ پەن – تېخنىكىدا يېڭىلىق يارىتىشى، ئۆز ئالدىغا تەتقىق قىلىشى، ئېچىشى ۋە يېڭى ھۈنەر – تېخنىكىنى ئومۇملاشتۇرۇشىغا؛ پاي ھوقۇقىغا مەبلەغ سېلىش شەكلىدە، دەسلەپ ۋۇجۇدقا كېلىش مەزگىلى ۋە يېتىلىش مەزگىلىدە تۇرۇۋاتقان پەن – تېخنىكا تىپىدىكى ئوتتۇرا، كىچىك ۋە مىكرو كارخانىلارنىڭ پەن – تېخنىكىدا يېڭىلىق يارىتىشىغا؛ شىنجاڭ يېڭىلىق يارىتىش، ئىگىلىك تىكلەش مۇسابىقىسى ئۆتكۈزۈپ، ئاۋام ئىگىلىك تىكلەش، ئاۋام يېڭىلىق يارىتىش كەيپىياتى يارىتىشقا؛ ئاۋام ئىگىلىك تىكلەش، ئاۋام يېڭىلىق يارىتىش، پەن – تېخنىكا كارخانىلىرىنى يېتىلدۈرۈش قاتارلىق يېڭىلىق يارىتىش، ئىگىلىك تىكلەش مۇلازىمەت سۇپىسى قۇرۇش سۈرئىتىنى تېزلىتىشكە بېرىلدى.
</S>
<S ID=38879>
ۋاڭ جۇڭشيەن مۇنداق دېدى: بۇ قېتىمقى كۆرگەزمىگە قاتناشقان كارخانىلارنىڭ يارقىن نۇقتىلىرىنى ھەممىسى گۈللىنىۋاتقان كەسىپلەر؛ تېخنىكا ۋە قوشۇلما قىممىتى يۇقىرى، دەپ يىغىنچاقلاشقا بولىدۇ.
</S>
<S ID=38880>
قۇرۇلمىنى تەڭشەش، ئىشلەپچىقىرىش ئىقتىدارىنى ئازايتىشتەك ئىقتىساد تىپىنى ئۆزگەرتىش مەزگىلىدە، بۇ خىلدىكى كارخانىلار شىنجاڭنىڭ ئىقتىسادىي تەرەققىياتىدىكى بىر يۆنىلىشكە ۋەكىللىك قىلىدۇ.
</S>
<S ID=38881>
  تەتقىقات خىراجىتىنى كۆپەيتىش ئەڭ چوڭ ھەرىكەتلەندۈرگۈچ كۈچ بولۇپ قالدى
</S>
<S ID=38882>
   تەتقىقات خىراجىتىنى كۆپەيتىش شىنجاڭدىن كۆرگەزمىگە قاتناشقان كارخانىلارنىڭ ئورتاق ئالاھىدىلىكى.
</S>
<S ID=38883>
   شىنجاڭ ‹‹خۇڭفەن›› بىيو تېخنىكا چەكلىك شىركىتىنى مىسالغا ئالساق، بۇ شىركەت مىكروئورگانىزم ‹‹شوخلىنى بىر تەرەپ قىلىش ئۇسۇلى››نى تەتقىق قىلىشقا 2013 – يىلى نەچچە مىليون يۈەن مەبلەغ سېلىپ، 2015 – يىلى دۆلەتنىڭ پاتېنت ھوقۇقىغا ئېرىشكەن.
</S>
<S ID=38884>
   بۇ تېخنىكا بارلىققا كېلىشتىن ئىلگىرى شوخلىنى ساقلىغىلى بولمايدىغانلىقى، سولانورۇبىننى 7 – ئاينىڭ ئوتتۇرىلىرىدىن 8 – ئاينىڭ ئاخىرىلىرىغىچە بولغان 70 كۈندىلا ئىشلەپچىقارغىلى بولىدىغانلىقى ئۈچۈن، بۇ شىركەت يىلدا 10 مىڭ توننا شوخلىنى بىر تەرەپ قىلالايتتى، 50 مىليون سولانورۇبىن كاپسۇلى ئىشلەپچىقىرالايتتى.
</S>
<S ID=38885>
2013 – يىلى سېتىش كىرىمى 50 مىليون يۈەن بولغان.
</S>
<S ID=38886>
   يېڭى تېخنىكا قوللىنىلغاندىن كېيىن سولانورۇبىن يىل بويى ئىشلەپچىقىرىلىدىغان بولدى.
</S>
<S ID=38887>
يىلدا بىر تەرەپ قىلىنىدىغان شوخلا 30 مىڭ توننىغا يەتتى، سولانورۇبىن كاپسۇلىنىڭ ئىشلەپچىقىرىش مىقدارىمۇ 110 مىليون دانىگە يەتتى.
</S>
<S ID=38888>
2014 – يىلى سېتىش كىرىمى 70 مىليون يۈەنگە، 2015 – يىلى 80 مىليون يۈەنگە يەتتى.
</S>
<S ID=38889>
  ھەمكارلىشىش ئۈستىدە پائال ئىزدىنىلىپ، بازار كېڭەيتىلدى
</S>
<S ID=38890>
   شىنجاڭ كارخانىلىرىنىڭ بۇ قېتىمقى كۆرگەزمىگە سالغان مەھسۇلاتلىرى تېخنىكىسىنىڭ يۇقىرىلىقى، نەپىسلىكى ۋە يېڭىلىقى بىلەن نۇرغۇن خېرىدارنى جەلپ قىلدى.
</S>
<S ID=38891>
   شىنجاڭ ‹‹رۈييۈەن›› سۈتچىلىك چەكلىك شىركىتى ئىشلەپچىقارغان پىشلاق، سۈت ئاقسىلىدىن ئىشلەنگەن ھاراق شېنجېن ‹‹ديەنديەنكې›› ئۇچۇر تېخنىكىسى چەكلىك شىركىتىنىڭ خىزمەتچىسى گۇ خۇەيدۇڭنىڭ دىققىتىنى تارتتى.
</S>
<S ID=38892>
ئۇ شىنجاڭنىڭ ئالاھىدە مەھسۇلاتلىرىنىڭ زور بازار يوشۇرۇن كۈچى بارلىقىنى كۆرۈپ، دەرھال شىنجاڭ ‹‹رۈييۈەن›› سۈتچىلىك چەكلىك شىركىتىنىڭ دىرېكتورى تاڭ يۈەنجۇڭ بىلەن ھەمكارلىشىش توغرىسىدا سۆزلەشتى.
</S>
<S ID=38893>
   جۇڭگو ئوتتۇرا ۋە كىچىك كارخانىلارنى سىياسەت جەھەتتە يېتەكلەش كومىتېتىنىڭ مۇئاۋىن باش كاتىپى ۋاڭ جۈ مۇنداق دېدى: ئاشكارا توپلاش، خۇسۇسىي توپلاش، P2P قاتارلىق ھەمكارلىشىش ئەندىزىلىرىمىز بار، شىنجاڭنىڭ سىياسىتى ياخشى، بايلىقى مول، يېزا ئىگىلىك مەھسۇلاتلىرىمۇ ئۈستۈنلۈككە ئىگە، ئۇنىڭ ئۈستىگە شىنجاڭدا كاپىتال رىقابىتى ئانچە كەسكىن ئەمەس، شىنجاڭ مەبلەغ سالىدىغان ياخشى جاي.
</S>
<S ID=38894>
   شىنجاڭ ئوتتۇرا ئاسىيا ‹‹خۇەندى›› يېڭى ئېنېرگىيە چەكلىك شىركىتى بۇ قېتىم كۆرگەزمىگە سالغان قۇياش ئېنېرگىيەلىك توك قاچىلىغۇچ، قۇياش ئېنېرگىيەلىك قولچىرىغى قاتارلىق مەھسۇلاتلىرى شېنجېن ‹‹رېديەن›› ئېلېكتىرونلۇق سودا چەكلىك شىركىتىدىن كەلگەن يۆ ئەپەندىنىڭ دىققىتىنى تارتتى.
</S>
<S ID=38895>
ئۇ مۇنداق دېدى: شىركىتىمىز چېگرادىن ھالقىغان ئېلېكتىرونلۇق سودا شىركىتى بولۇپ، ئاساسلىقى پەن – تېخنىكا مەھسۇلاتلىرى، ئۆي جاھازىلىرى، يېڭى ئېلېكتىر مەھسۇلاتلىرى قاتارلىقلارنى ساتىمىز.
</S>
<S ID=38896>
مەھسۇلات بىلەن تەمىنلەيدىغان شىركەتنى ئىزدەۋاتقانىدۇق، شىنجاڭ ئوتتۇرا ئاسىيا ‹‹خۇەندى›› يېڭى ئېنېرگىيە چەكلىك شىركىتىنىڭ مەھسۇلاتلىرى ياخشى ئىكەن، بىز ھەمكارلىشىش توغرىسىدا سۆزلىشىدىغان بولدۇق.
</S>
</TEXT>
/BODY
/DOC