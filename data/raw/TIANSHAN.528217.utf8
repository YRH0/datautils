<DOC>
<DOCID>TIANSHAN.528217</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-14 16:52:41</DATE>
</HEADER>
<BODY>
<HEADLINE>
<S ID=30448>
توغراق يېزىسى ئېشىنچا ئەمگەكچىلەرنىڭ ئىشقا ئورۇنلىشىشىغا ‹‹يېشىل چىراغ›› ياقتى
</S>
</HEADLINE>
<TEXT>
<S ID=30449>
    ئابدۇسالام قادىر خەۋەر قىلىدۇ: غۇلجا شەھىرىنىڭ توغراق يېزىسى ئىشقا ئورۇنلاشتۇرۇش يوللىرىنى كېڭەيتىش ئۈچۈن يېقىندا يېزىلىق ھۆكۈمەت قورۇسىدا كارخانىلار بىلەن ھەمكارلىشىپ، ئەمگەكچىلەرنى ئىش ئورنىغا تەكلىپ قىلىش پائالىيىتى ئۆتكۈزدى. پائالىيەتتە غۇلجا شەھىرى ۋە توغراق يېزىسىدىكى 23 كارخانا ئەمگەكچىلەرگە ماس كېلىدىغان ئامانلىق ساقلاش، كەپشەرلەش، تىككۈچىلىك، شوپۇرلۇق، تامچىلىق، مۇلازىمەت تۈرلىرى بويىچە 220 ئىش ئورنى تەسىس قىلدى. توغراق يېزىسىدىكى 500گە يېقىن ئېشىنچا ئەمگەكچى ئۆزىگە ماس كېلىدىغان ئىش ئورۇنلىرىنى تاللىدى.
</S>
<S ID=30450>
   توغراق يېزىسىنىڭ يۇقارقى توغراق كەنتىدىكى ماھىرە يولۋاس 2008 – يىلى تولۇق ئوتتۇرا مەكتەپنى پۈتكۈزگەندىن كېيىن، بۇلتۇر يېزا ۋە ناھىيە ئۇيۇشتۇرغان كەسپىي ماھارەت يېتىلدۈرۈش كۇرسىغا قاتناشقانىدى. بۇ قېتىملىق پائالىيەتتە ئۇ شىنجاڭ ‹‹مەنبە›› خەلقئارا سودا چەكلىك شىركىتىنىڭ بازار ئىچىش بۆلۈمىدە بىر كىشىلىك خىزمەت ئورنىغا ئېرىشتى. ئۇ مۇنداق دېدى: بۇ ئىش ئورنى كەسپىي ئىقتىدارىمغا ماس كېلىدۇ. دەسلەپكى ئۈچ ئايدا 1500 يۈەن ئىش ھەققى ئالىمەن. 4 – ئېيىدىن باشلاپ، مۇقىم ئىش ھەققىدىن سىرت، شىركەت بازار ئېچىشىمغا قاراپ مۇكاپات پۇلى بېرىدۇ.
</S>
<S ID=30451>
    توغراق يېزىسىنىڭ ھاجى مەھەللە كەنتىدىكى ئىليار مىرزات بۇ يىل 6 – ئايدا شىنجاڭ قاتناش كەسپىي تېخنىكا ئىنىستىتۇتىنىڭ قۇرۇلۇش لايىھەلەش كەسپىنى پۈتكۈزىدۇ. ئۇ بۇ قېتىمقى خادىم تەكلىپ قىلىش يىغىنىغا قاتنىشىپ، ‹‹ئەلباب›› مۇسۇلمانچە يېمەكلىك چەكلىك مەسئۇلىيەت شىركىتىدە ئىش ئورنى تاپتى. ئۇ مۇنداق دېدى: گەرچە بۇ ئىش ئورنى ئۆگەنگەن كەسپىمگە ماس كەلمىسىمۇ، بۇ خىزمەتنىڭ ھۆددىسىدىن چىقىپ كېتىشىمگە ئىشەنچىم بار. ئايلىق ئىش ھەققىم 2300 يۈەندىن 2900 يۈەنگىچە قىلىپ بېكىتىلدى، شىركەت يەنە ئالتە خىل سۇغۇرتا ھەققىنى تاپشۇرۇپ بېرىدىكەن.
</S>
<S ID=30452>
   ‹‹ئەلباب›› مۇسۇلمانچە يېمەكلىك چەكلىك مەسئۇلىيەت شىركىتىنىڭ خادىمى مۇزەپپەر شۆھرەت مۇنداق دېدى: شىركىتىمىزنىڭ نىلقا ناھىيەسىنىڭ مىس يېزىسى ۋە غۇلجا ناھىيەسىنىڭ ئارا ئۆستەڭ يېزىسىدىكى توخۇ باقمىچىلىق بازىسى پۈتۈش ئالدىدا تۇرۇۋاتىدۇ. شۇڭا بۇ ئىككى بازا 200دىن ئارتۇق ئەمگەكچىگە ئېھتىياجلىق. بۈگۈن 20گە يېقىن ئەمگەكچى بىلەن ئىشچى ئىشلىتىش كېلىشىمى ئىمزالىدۇق.
</S>
<S ID=30453>
   توغراق يېزىلىق ئەمگەك ۋە ئىجتىمائىي كاپالەت پونكىتىدىن گۈلنار ئەركىن مۇنداق دېدى: كارخانىلارنىڭ تەكلىپ قىلغان ئىش ئورنى ئۆلچىمى تۆۋەن، ئىش ھەققى بىرقەدەر يۇقىرى بولۇپ، كەسپىي جەھەتتىن تەربىيەلەنمىگەنلەرمۇ ئاسانلا بۇ ئىش ئورۇنلىرىغا ماسلىشالالايدۇ. بۇ قېتىمقى پائالىيەتتە ئاساسلىقى 20 – ئەسىرنىڭ 80 – ، 90 – يىللىرىدىن كېيىن تۇغۇلغانلار ۋە ئالىي مەكتەپ ئوقۇغۇچىلىرى، نامرات ئائىلىلەرنىڭ پەرزەنتلىرىدىن بولۇپ 400گە يېقىن ياش ئىش ئورنى تاپتى.
</S>
<S ID=30454>
   ئىگىلىشىمچە، توغراق يېزىسى نامراتلىقتىن قۇتۇلدۇرۇش بويىچە ئىشقا ئورۇنلاشتۇرۇشنى ئىلگىرى سۈرۈپ، ئەمگەكچىلەرنى كەسپىي ئىقتىدار بويىچە تەربىيەلەش، ئىش ئورنى ھازىرلاش، مۇلازىمەت كۆزنەكلىرىنى تەسىس قىلىش، ئېتىبار بېرىش، يۆلەش سىياسەتلىرىدىن پايدىلىنىپ، يېزىدىكى ئەمگەكچىلەرنىڭ شەھەردىكى كارخانىلاردا ئىشقا ئورۇنلىشىشىقا ‹‹يېشىل چىراغ›› يېقىپ بەرگەن.
</S>
</TEXT>
/BODY
/DOC