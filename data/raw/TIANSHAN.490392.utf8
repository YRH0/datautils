<DOC>
<DOCID>TIANSHAN.490392</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-01-20 16:09:13</DATE>
</HEADER>
<BODY>
<HEADLINE>
<S ID=4173>
قەشقەر شەھىرىدە نامراتلىقتىن قۇتۇلغان 14 مىڭ كىشى تۆۋەن تۇرمۇش كاپالىتى بىلەن خوشلاشتى
</S>
</HEADLINE>
<TEXT>
<S ID=4174>
    ئىختىيارىي مۇخبىرىمىز ئاينۇر ئابدۇغېنى خەۋىرى: قەشقەر شەھىرىنىڭ شامالباغ بازىرىدىكى تۆۋەن تۇرمۇش كاپالىتى ئوبيېكتى تۇنساخان مەمەت مۇخبىرغا مۇنداق دېدى: مەن ھازىر بىر تىككۈچىلىك كارخانىسىغا ئىشقا ئورۇنلاشتىم، ئايلىق ئىش ھەققىممۇ 3000 يۈەنگە يەتتى، كىرىمىم ئائىلىمىزنىڭ تۇرمۇش خىراجىتىگە يېتىپ ئاشقىدەك بولدى.
</S>
<S ID=4175>
تۆۋەن تۇرمۇش كاپالىتى بىلەن ئائىلىمىزنىڭ ئۆتكۈنچى قىيىنچىلىقىنى ھەل قىلىپ بولغىنىم ئۈچۈن، تۆۋەن تۇرمۇش كاپالەت دائىرىسىدىن چېكىنىشنى ئىلتىماس قىلدىم.
</S>
<S ID=4176>
    قەشقەر شەھەرلىك خەلق ئىشلىرى ئىدارىسى يېقىنقى يىللاردىن بۇيان، تۆۋەن تۇرمۇش كاپالىتى ئوبيېكىتلىرىنى ئەمەلىي ماھارەت ئىگىلەش ئارقىلىق ئىشقا ئورۇنلىشىش ۋە ئىگىلىك تىكلەشكە يېتەكلەپ، ئۇلارنى بازار ئېھتىياجى بويىچە تامچىلىق، كەشتىچىلىك، تىككۈچىلىك، پېچىنە- پىرەنىك پىشۇرۇش قاتارلىق كۆپ خىل كەسىپ- تېخنىكا ماھارىتى بويىچە ھەقسىز تەربىيەلىدى؛ تۆۋەن تۇرمۇش كاپالەت ئوبيېكىتلىرىغا قارىتا ئىشقا ئورۇنلىشىش، ئۆز كۈچىگە تايىنىپ قەد كۆتۈرۈش تەربىيەسىنى كۈچەيتىپ، ئىش تېپىپ ئىشلەشكە ئىلھاملاندۇرۇش بىلەن بىر ۋاقىتتا، ھەر تەرەپلىمە ئىزدىنىش ئارقىلىق ئىش ئورنى ئۇقۇشۇپ، بىر قىسىم تۆۋەن تۇرمۇش كاپالىتى ئوبيېكىتلىرىنى بىر تۇتاش ئىشقا ئورۇنلاشتۇردى.
</S>
<S ID=4177>
بۇنىڭ بىلەن، تۇنساخان مەمەتكە ئوخشاش بىر تۈركۈم تۆۋەن تۇرمۇش كاپالىتى ئوبيېكىتلىرىنىڭ كىرىمى كۆپىيىپ، تۇرمۇشى ھاللىنىشقا باشلىدى.
</S>
<S ID=4178>
    قەشقەر شەھەرلىك خەلق ئىشلىرى ئىدارىسى يەنە تۆۋەن تۇرمۇش كاپالىتىنى ئىلتىماس قىلغان ئائىلىلەرنى تەكشۈرۈش ئۆتكىلىنى چىڭ تۇتۇش بىلەن بىللە، تۆۋەن تۇرمۇش كاپالىتى ئوبيېكىتلىرىنىڭ كىرىم ئەھۋالىنى تەپسىلىي ئىگىلەپ، كىرىمى كۆپىيىپ تۇرمۇشى ياخشىلانغان ئائىلىلەرنى تۆۋەن تۇرمۇش كاپالىتى دائىرىسىدىن چېكىنىشكە ئىلھاملاندۇرۇش بىلەن بىر ۋاقىتتا، بۇلارنىڭ ئارىسىدىكى ئۆزلىكىدىن چېكىنىشنى خالىمىغان يەنە بىر قىسىم كىشىلەرنى تۆۋەن تۇرمۇش كاپالىتى دائىرىسىدىن مەجبۇرىي چېكىندۈردى.
</S>
<S ID=4179>
نەتىجىدە، بۇلتۇر قەشقەر شەھىرى شەھەر- يېزىلاردىكى تۆۋەن تۇرمۇش كاپالىتى دائىرىسىدىن چېكىنىشنى ئىلتىماس قىلغان ۋە تۆۋەن تۇرمۇش كاپالىتىدىن بەھرىمەن بولۇشقا شەرتى توشمايدىغان 14 مىڭ 270 ئادەمنى تۆۋەن تۇرمۇش كاپالىتى دائىرىسىدىن چىكىندۈرۈپ، يېڭىدىن 4400 ئادەمنى تۆۋەن تۇرمۇش كاپالىتىدىن بەھرىمەن قىلدى.
</S>
</TEXT>
/BODY
/DOC