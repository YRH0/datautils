<DOC>
<DOCID>TIANSHAN.501605</DOCID>
<HEADER>
<CLASS>ئۈرۈمچى</CLASS>
<DATE>2016-02-24 18:18:51</DATE>
</HEADER>
<BODY>
<HEADLINE>
<S ID=15256>
يېقىنقى يىللاردىن بۇيان مۇھىت تازىلىقچىلىرىنى ئاپتوموبىل سوقۇۋېتىش ھادىسىلىرى ئازايدى
</S>
</HEADLINE>
<TEXT>
<S ID=15257>
     ياڭ سۇشېڭ خەۋەر قىلىدۇ: تاراتقۇلارنىڭ خەۋىرىگە ئاساسلانغاندا، ئۈرۈمچىدە 2013- يىلى 14 قېتىم مۇھىت تازىلىقچىلىرىنى ئاپتوموبىل سوقۇۋېتىش ھادىسىسى يۈز بېرىپ، يەتتە ئادەم قازا قىلغان؛ 2014- يىلى ئۈچ قېتىم، بۇلتۇر ئىككى قېتىم مۇشۇنداق ھادىسە يۈز بەرگەن.
</S>
<S ID=15258>
گەرچە بۇنداق ھادىسە ئازايغان بولسىمۇ، مۇخبىر زىيارەت جەريانىدا مۇھىت تازىلىقچىلىرىنىڭ بىخەتەر مەشغۇلات قىلىش مەسىلىسىنىڭ يەنىلا ئېتىبار بېرىشكە تېگىشلىك ئىش ئىكەنلىكىنى بايقىغان.
</S>
<S ID=15259>
    مۇھىت تازىلىقچىلىرىنىڭ بىخەتەرلىك ئېڭى ئۆستى
</S>
<S ID=15260>
    سايباغ رايونلۇق شەھەر قىياپىتى ۋە مۇھىت تازىلىقىنى باشقۇرۇش پونكىتىنىڭ باشلىقى خۇاڭ دۇڭ مۇنداق دېدى: «ھەر دەرىجىلىك مۇھىت تازىلىقىنى باشقۇرۇش تارماقلىرى يولغا چىقىپ مەشغۇلات قىلىدىغان مۇھىت تازىلىقچىلىرىغا ھەر كۈنى بىخەتەرلىك دەرسى ئۆتۈش، بارلىق مۇھىت تازىلىقچىلىرىنى ئىش ئورنىغا چىقىش بويىچە تەربىيەلەش، نۇر قايتۇرۇش كىيىمى كىيىپ ئىش ئورنىغا چىقىرىش، بەلگىلىمىگە خىلاپلىق قىلغانلارنى جازالاش، قاتناش ھادىسىلىرى يۈز بېرىدىغان، مەشغۇلات قىلغاندا ھادىسە كۆپ يۈز بېرىدىغان جايلاردا نۇر قايتۇرۇش بەلگىسى قويۇش، مەخسۇس ئايرىش بەلبېغى تەسىس قىلىش قاتارلىق تەدبىرلەرنى يولغا قويغانلىقتىن، بۇ ئىككى يىلدىن بۇيان شەھىرىمىزدە مۇھىت تازىلىقچىلىرىنىڭ قاتناش ھادىسىلىرىگە ئۇچراپ قازا قىلىش ئەھۋالى كۆرۈنەرلىك ئازايغان».
</S>
<S ID=15261>
    مۇخبىر زىيارەت جەريانىدا مۇھىت تازىلىقچىلىرىنىڭ بىخەتەرلىك ئېڭى ئۆسكەن بولسىمۇ، بىر قىسىم مۇھىت تازىلىقچىلىرىنىڭ «بىز نۇر قايتۇرۇش كىيىمى كىيگەندىن كېيىن ئاپتوموبىللار بىزگە يول بېرىشى كېرەك» دەپ قارايدىغانلىقىنى بىلگەن.
</S>
<S ID=15262>
    ئاپتوموبىل دېرىزىسىدىن ئەخلەت تاشلاش قاتناش ھادىسىسى يۈز بېرىشتىكى ئاساسلىق ئامىل ئىكەن
</S>
<S ID=15263>
    مۇھىت تازىلىقى گۇرۇپپىلىرى كۆپچىلىككە ھەر ۋاقىت بىخەتەرلىككە ئەھمىيەت بېرىشنى ئەسكەرتىپ تۇرسىمۇ، يېنىك دەرىجىدە ئاپتوموبىل سوقۇۋېتىش ھادىسىسى كۆرۈلۈپ تۇرىدىكەن.
</S>
<S ID=15264>
سايباغ رايونلۇق شەھەر قىياپىتى ۋە مۇھىت تازىلىقىنى باشقۇرۇش پونكىتىنىڭ باشلىقى خۇاڭ دۇڭنىڭ مۇھىت تازىلىقى خىزمىتى بىلەن شۇغۇللىنىۋاتقىنىغا 20 يىل بولغان، ئۇنىڭ مۇھىت تازىلىقچىلىرىنىڭ ئاپتوموبىل سوقۇۋېتىپ يارىلىنىش ئەھۋالىنى تەھلىل قىلىشىچە، مۇھىت تازىلىقچىلىرى ئاساسىي جەھەتتىن تۇمانلىق ھاۋا، تاڭ يورۇمىغان ۋاقىتلاردا ھادىسىگە كۆپرەك ئۇچرايدىكەن.
</S>
<S ID=15265>
ئاپتوموبىل ئاز ۋاقىتلاردا شوپۇرلار ئاپتوموبىلنىڭ سۈرئىتىنى نورمىدىن ئاشۇرۇپ ھەيدىگەنلىكتىن ھادىسە يۈز بېرىدىكەن.
</S>
<S ID=15266>
كۈندۈزلىرى ئادەم كۆپ جايلاردا بىر قىسىم شوپۇرلار يېشىل چىراغدا مۇددەتتىن بۇرۇن سۈرئەتنى تېزلەتكەندە، ئاپتوموبىل ھەيدەۋېتىپ تېلېفوندا پاراڭلاشقاندا دىققىتىنى مەركەزلەشتۈرەلمەي، مۇھىت تازىلىقچىلىرىنى سوقۇۋېتىش ئەھۋالى كۆرۈلىدىكەن.
</S>
<S ID=15267>
    شەھەرلىك ج خ ئىدارىسى قاتناش ساقچى تارماق ئەترىتىدىكىلەرنىڭ تەھلىل قىلىشىچە، شوپۇرلارنىڭ ئاپتوموبىل يولىنى خالىغانچە ئۆزگەرتىشى، ئاپتوموبىل دېرىزىسىدىن ئەخلەت تاشلاش، كېچىدە ئاپتوموبىلنى تېز ھەيدەش قاتارلىق ناچار ئادەتلىرى مۇھىت تازىلىقچىلىرىنىڭ قاتناش ھادىسىسىگە ئۇچرىشىدىكى ئاساسلىق ئامىل ئىكەن، ھادىسە سادىر قىلغان شوپۇرلارنىڭ يېرىمىدىن كۆپرەكى يېڭى شوپۇرلار ئىكەن.
</S>
<S ID=15268>
(«ئۈرۈمچى كەچلىك گېزىتى» دىن )
</S>
</TEXT>
/BODY
/DOC