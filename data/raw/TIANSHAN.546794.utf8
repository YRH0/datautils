<DOC>
<DOCID>TIANSHAN.546794</DOCID>
<HEADER>
<CLASS>شىنجاڭ</CLASS>
<DATE>2016-09-03 12:39:31</DATE>
</HEADER>
<BODY>
<HEADLINE>
<S ID=46233>
كۆرگەزمە كۆرەك، كۆرگەزمە كۆزنەك
</S>
</HEADLINE>
<TEXT>
<S ID=46234>
سادىق ئىمىر
</S>
<S ID=46235>
   2016 – يىللىق جۇڭگو تەنتەربىيە مەدەنىيىتى، تەنتەربىيە ساياھىتى كۆرگەزمىسى 2 – سېنتەبىر چۈشتىن كېيىن شىنجاڭ ‹‹خەلقئارا›› كۆرگەزمە مەركىزىدە داغدۇغىلىق باشلاندى.
</S>
<S ID=46236>
كۆرگەزمە زالىنىڭ سىرتىدىكى مەيدان – سورۇنلاردا ئات ئويۇنى، دارۋازلىق، چېلىشىش، بۇقىچىلاپ ئارغامچا تارتىشىش قاتارلىق ئاز سانلىق مىللەتلەرنىڭ ئەنئەنىۋى تەنھەرىكەت تۈرلىرى بويىچە ئويۇن كۆرسىتىلىپ، شىنجاڭنىڭ قويۇق تەنتەربىيە مەدەنىيىتى ۋە ئۆزگىچە تەنتەربىيە ساياھىتى نامايان قىلىندى.
</S>
<S ID=46237>
كۆرگەزمە زالىدا ھەرقايسى ئۆلكە، ئاپتونوم رايون، بىۋاسىتە قاراشلىق شەھەرلەرنىڭ كۆرگەزمە ئورنى تەسىس قىلىنىپ، ئېلىمىز ۋە چەت ئەللەرنىڭ تەنتەربىيە ساياھىتى، دالا تەنھەرىكىتى بۇيۇملىرى، ساياھەت مەھسۇلاتلىرى، قول ھۈنەر بۇيۇملىرى، تەنتەربىيە ساياھىتى خاتىرە بۇيۇملىرى قاتارلىقلار كۆرگەزمە قىلىندى، كاتتا مۇسابىقىلەر، مەنزىرە رايونلىرى، ساياھەت لىنىيەلىرى، ئېلىمىز ۋە چەت ئەللەرنىڭ دالىدا پىيادە يۈرۈش، لەيلەپ ئېقىش، ۋېلىسىپىت مىنىش، ئېكسپېدىتسىيە، قار – مۇز تەنھەرىكىتى تونۇشتۇرۇلدى.
</S>
<S ID=46238>
‹‹ئىككى كۆرگەزمە›› باشلانغان كۈنى ئېلىمىزنىڭ ئولىمپىك چېمپىيونلىرىنىڭ تاماشىبىنلار بىلەن ئۆزئارا پىكىر ئالماشتۇرۇش، تەنتەربىيە چولپانلىرىنىڭ ئىمزا قويۇپ كىتاب سېتىش قاتارلىق پائالىيەتلەر ئۆتكۈزۈلدى.
</S>
<S ID=46239>
ئاپتونوم رايونىمىزدىكى ئاز سانلىق مىللەتلەرنىڭ ئەنئەنىۋى تەنھەرىكەت تۈرلىرى بويىچە ئويۇن كۆرسىتىش پائالىيىتى ‹‹ئىككى كۆرگەزمە››نىڭ باشلىنىش مۇراسىمىدا ئېزىز مېھمانلار ۋە تاماشىبىنلارنى بەكرەك جەلپ قىلدى.
</S>
<S ID=46240>
كۆرگەزمە مەركىزىي مەيدانىدا تەسىس قىلىنغان چېلىشىش سۇپىسىدا ئۆتكۈزۈلگەن ئاز سانلىق مىللەتلەرنىڭ ئەنئەنىۋى چېلىشىش تۈرلىرى بويىچە ئويۇن كۆرسىتىش پائالىيىتى تېخىمۇ قىزىقارلىق بولۇپ، ماھىرلار تاماشىبىنلارغا شىنجاڭلىق ئەزىمەتلەرنىڭ باتۇرلۇقى، غەيرەت – جاسارىتىنى، بولۇپمۇ شىنجاڭنىڭ قويۇق ئەنئەنىۋى تەنھەرىكەت كەيپىياتىنى نامايان قىلدى.
</S>
<S ID=46241>
چېلىشىش تۈرى بويىچە ئويۇن كۆرسىتىش پائالىيىتىنىڭ ئاخىرىدا جەڭ ئېلان قىلىپ ئويۇن كۆرسىتىش پائالىيىتى ئۆتكۈزۈلدى، بۇنىڭدا چېلىشىش سۇپىسىنىڭ سىرتىدا ئويۇن كۆرۈۋاتقان تاماشىبىندىن بىرنەچچىسى چېلىشىش سۇپىسىدىكى ئەزىمەتلەرگە جەڭ ئېلان قىلىپ، ئوتتۇرىغا چۈشۈپ ئويۇن كۆرسەتتى.
</S>
<S ID=46242>
ئاقسۇ شەھىرىنىڭ قاراتال بازىرى نامات كەنتى 3 – ئاھالىلەر گۇرۇپپىسىدىن كەلگەن 17 ياشلىق رۇستەم راھمان 2015 – يىللىق مەملىكەتلىك چېمپىيونلۇقنى تالىشىش مۇسابىقىسىنىڭ قەدىمچە چېلىشىش تۈرىدە 2 – بولغان ئالىمغا جەڭ ئېلان قىلىپ ئويۇن كۆرسەتتى، گەرچە رۇستەم راھمان چېلىشىشتا يېڭىلىپ قالغان بولسىمۇ، مەيداندىكى تاماشىبىنلار ئۇنىڭغا قىزغىن ئالقىش ياڭراتتى.
</S>
<S ID=46243>
پۇتبول كۆرگەزمە رايونىدا ماھارەت كۆرسىتىۋاتقان ئۈرۈمچى شەھەرلىك 88 – ئوتتۇرا مەكتەپ باشلانغۇچ مەكتەپ بۆلۈمى 5 – يىللىق سىنىپىنىڭ ئوقۇغۇچىسى، مەكتەپ پۇتبول كوماندىسىنىڭ ئەزاسى ئەكرەم سەمەت مۇنداق دېدى: بۈگۈنكىدەك چوڭ كۆرگەزمىدە پۇتبولدا ماھارەت كۆرسەتكەنلىكىمدىن بەك خۇش بولدۇم، بولۇپمۇ بۇ يەردە مەملىكەتلىك مۇسابىقىلەردە شەرەپ قۇچقان بوكسچى مۇھەممەتتۇرسۇن چوڭ، داڭلىق ۋالىبول ماھىرى شىرئەلىجان، دىسكا ماھىرى نۇرمۇھەممەت تۇراق قاتارلىق شىنجاڭلىق تەنھەرىكەتچىلەر ھەققىدىكى تونۇشتۇرۇشنى كۆرۈپ، مەنمۇ ئاشۇلارغا ئوخشاش تەنھەرىكەتچىلەردىن بولىمەن، دېگەن ئىرادىگە كەلدىم.
</S>
<S ID=46244>
بۇ نۆۋەتلىك ‹‹ئىككى كۆرگەزمە›› شىنجاڭنىڭ، بولۇپمۇ شىنجاڭدىكى ھەرقايسى ئاز سانلىق مىللەتلەرنىڭ ئەنئەنىۋى تەنھەرىكەت تۈرلىرىنى، تەنتەربىيە كەيپىياتىنى تولۇق نامايان قىلىدىغان كۆرەكلىك، مەملىكىتىمىزنىڭ تەنتەربىيە ئىشلىرىنىڭ تەرەققىياتىدىكى ئىلغار ئامىللارنى ئۆزئارا ئالماشتۇرىدىغان، ئۆزئارا ئالاقە – ھەمكارلىق ئورنىتىدىغان، شىنجاڭنى، شىنجاڭنىڭ تەنتەربىيە مەدەنىيىتىنى، تەنتەربىيە ساياھىتىنى، تەنتەربىيە كەسپىنى مەملىكەتكە، دۇنياغا تونۇشتۇرىدىغان كۆزنەكلىك رول ئويناپ، شىنجاڭنىڭ ئىقتىسادىي، ئىجتىمائىي تەرەققىياتى ئۈچۈن ئاكتىپ ئېنېرگىيە تارقىتىشقا تۈرتكە بولغۇسى.
</S>
</TEXT>
/BODY
/DOC