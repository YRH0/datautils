<DOC>
<DOCID>TIANSHAN.564161</DOCID>
<HEADER>
<CLASS>ئۈرۈمچى</CLASS>
<DATE>2016-11-11 11:35:16</DATE>
</HEADER>
<BODY>
<HEADLINE>
<S ID=58219>
بۇلاقتاغدىكى مەڭگۈلۈك ئابىدە
</S>
</HEADLINE>
<TEXT>
<S ID=58220>
  خالىدە ئوبۇل
</S>
<S ID=58221>
 سىز ئىسىم قويۇلغان دەرەخنى ئاڭلاپ باققانمۇ؟
</S>
<S ID=58222>
ئۈرۈمچى شەھىرىنىڭ بۇلاقتاغ رايونى چىداۋان تەۋەلىكىنى باشقۇرۇش كومىتېتىغا قاراشلىق شىنشىڭ مەھەللىسىدىكى ئۈرۈمچى شەھەرلىك خىمىيە سانائىتى زاۋۇتىنىڭ ئولتۇراق رايونىدا كىشىنىڭ ئالاھىدە دىققەت – ئېتىبارىنى قوزغايدىغان بىر تۈپ دەرەخ بار، بۇ دەرەخ 40 نەچچە يىللىق تارىخقا ئىگە بولۇپ، ئۇنىڭغا‹‹قەلبداشلار دەرىخى›› دەپ ئىسىم قويۇلغان.
</S>
<S ID=58223>
40 نەچچە يىل ئىلگىرى بۇ دەرەخنى مۇشۇ ئولتۇراق رايوندىكى ھەر مىللەت ئاممىسى بىرلىكتە تىككەن بولۇپ، ئۇ بۇ ئولتۇراق رايوندىكى ھەر مىللەت ئاممىسىنىڭ ئىتتىپاقلىقى، مېھىر – مۇھەببىتىنىڭ سىمۋولى بولۇپ قالغان، بۇ دەرەخ يەنە ‹‹ئادىل ئەيسا›› روھىنىڭ مۇشۇ ئولتۇراق رايوندا ئەۋلادتىن – ئەۋلادقا داۋاملىشىشىغا شاھىت بولالايدۇ.
</S>
<S ID=58224>
 20 – ئەسىرنىڭ 50 –، 60 – يىللىرىدا سېلىنغان بۇ ئولتۇراق رايوندا ئولتۇرۇشلۇق ھەر مىللەت ئامما ئىتتىپاقلىق ئۈلگىسى ئادىل ئەيسانىڭ تەسىرلىك ھېكايىسىنى، شۇنداقلا ئولتۇراق رايوندىكى قولۇم – قوشنىلار ئارىسىدىكى يېڭى ھېكايىلەرنىمۇ سۆزلەپ بېرەلەيدۇ.
</S>
<S ID=58225>
 بۇ يىل 73 ياشقا كىرگەن ئابدۇكېرىم ھاشىم ئادىل ئەيسا بىلەن ئۈرۈمچى شەھەرلىك خىمىيە سانائىتى زاۋۇتىدا بىللە ئىشچى بولۇپ ئىشلىگەن، ئادىل ئەيسا زاۋۇت تەرىپىدىن كۆپ قېتىم ‹‹ئەمگەك نەمۇنىچىسى›› بولۇپ باھالانغان.
</S>
<S ID=58226>
1982 – يىلى سۆڭەك راكىنىڭ ئاخىرقى باسقۇچىغا بېرىپ قالغان ئادىل ئەيسا ئۆزى يىغىپ قويغان 1000 نەچچە يۈەننى زاۋۇتقا ئىئانە قىلىپ، ئۇنى خىزمەتتە ئاكتىپ، مىللەتلەر ئىتتىپاقلىقىنى ئىلگىرى سۈرگەن نەمۇنىچىلەرگە بېرىشنى تەلەپ قىلغان.
</S>
<S ID=58227>
ئابدۇكېرىم ئاكا مۇنداق دېدى: ئادىل ئەيسا بىر ئۆمۈر توي قىلمىغاچقا، بالىسىمۇ يوق.
</S>
<S ID=58228>
زاۋۇت ئۇنىڭ خىزمەتتىكى ئاكتىپلىقىنى كۆزدە تۇتۇپ، ئۇنىڭ يېقىن تۇغقىنىنى زاۋۇتقا ئورۇنلاشتۇرۇپ قويماقچى بولغاندا، ئۇ زاۋۇتقا ئېغىرچىلىق سالماسلىق ئۈچۈن، بۇ تەكلىپنى چىرايلىقچە رەت قىلدى.
</S>
<S ID=58229>
 يېڭى جۇڭگو قۇرۇلغاندىن كېيىنكى تۇنجى ئەۋلاد ئۇيغۇر تېخنىك ئىشچىسى بولغان ئادىل ئەيسا نۇرغۇن خەنزۇ شاگىرتلارنى يېتىشتۈرگەن بولۇپ، ئۇلار بىلەن چوڭقۇر دوستلۇق ئورناتقان ئىكەن.
</S>
<S ID=58230>
1966 – يىلى جاڭ شىنخې زاۋۇتقا كىرگەندە ئۇنىڭدىن 20 نەچچە ياش چوڭ ئادىل ئەيسا زاۋۇتنىڭ ئەمگەك نەمۇنىچىسى ئىكەن.
</S>
<S ID=58231>
ئۇ جاڭ شىنخېغا ھەر بىر ئىش تەرتىپىنى سەۋرچانلىق بىلەن چۈشەندۈرگەن، تېخنىكا ئۆگەتكەن.
</S>
<S ID=58232>
ئادىل ئەيسا شۇ چاغدا كىچىك بىر ئۆيدە ئولتۇراتتىكەن، جاڭ شىنخېغا ئوخشاش بويتاق خىزمەتداشلىرىنى دائىم ئۆيىگە تاماققا چاقىراتتىكەن.
</S>
<S ID=58233>
 جاڭ شىنخې شۇ ۋاقىتلارنى ئەسلەپ مۇنداق دېدى: توي قىلماقچى بولۇپ، پۇلغا ئېھتىياجلىق بولغاندا، ئادىل ئەيسا ماڭا ئىككىلەنمەي 50 يۈەن قەرز بەرگەندىن سىرت، ماڭا تويلۇق پۇلمۇ بەردى، 50 يۈەن شۇ چاغلاردا خېلى كۆپ پۇل ھېسابلىناتتى، مەن شۇ پۇلغا توي لازىمەتلىكلىرىنى سېتىۋالدىم، بۇ پۇلنى يېرىم يىلدىن ئارتۇق ۋاقىتتا قايتۇردۇم، شۇ جەرياندا ئادىل ئەيسا مەندىن بىر قېتىممۇ قەرز سۈيلەپ باقمىدى.
</S>
<S ID=58234>
ئادىل ئەيسانىڭ كۈلكە يېغىپ تۇرىدىغان چىرايى، خويمۇ ياراشقان شاپ بۇرۇتى ھېلىمۇ كۆز ئالدىمدىن كەتمەيدۇ.
</S>
<S ID=58235>
 ئولتۇراق رايوننىڭ گۈللۈكىگە ئادىل ئەيسانىڭ ھەيكىلى تىكلەنگەن بولۇپ، ھەيكەلگە ئۇنىڭ بىلەن شاگىرتى شى نەيسەينىڭ ئىش ئىزلىرى يېزىپ قويۇلغانىدى: ‹‹ 1963 – يىلى 15 ياشقا كىرگەن شى نەيسەي زاۋۇتقا كىرىپ، ئادىل ئەيساغا شاگىرت بولدى.
</S>
<S ID=58236>
ئۇ تېز ئىلگىرىلىدى، كېيىن زاۋۇتتىكى غوللۇق ئىشچىغا ئايلاندى، جۇڭگو كوممۇنىستىك پارتىيەسىگىمۇ ئەزا بولدى، ئىككىيلەن ئۆز ئارا تىل ئۆگەندى، تۇرمۇشتا بىر – بىرىگە يۆلەك بولدى، ئۇلار ھېيت – بايرامنى تەڭ ئۆتكۈزەتتى، بىر ئائىلە كىشىلىرىدەك ئىناق، ئېجىل ئۆتەتتى.
</S>
<S ID=58237>
ئادىل ئەيسا 1979 – يىلى دوختۇرخانىدا يېتىپ قالدى، شى نەيسەي كېچە – كۈندۈز ئۇستىسىنىڭ ھالىدىن خەۋەر ئالدى.
</S>
<S ID=58238>
ئۇلارنىڭ ئارىسىدىكى ئاتا – بالىلىق مېھىر – مۇھەببەت، مىللەت ھالقىغان دوستلۇق ھەممەيلەننى تەسىرلەندۈردى››.
</S>
<S ID=58239>
 ئادىل ئەيسا ئۇ دۇنياغا كەتتى، ئەمما ئۇنىڭ روھى بۇ ئولتۇراق رايوندا مەڭگۈلۈك ساقلىنىپ قالدى، ئۈرۈمچى شەھەرلىك خىمىيە سانائىتى زاۋۇتىنىڭ ئولتۇراق رايونىدا خەنزۇ، ئۇيغۇر، قازاق، خۇيزۇ قاتارلىق مىللەتلەردىن بولغان 1000 دىن كۆپرەك ئاھالە بار بولۇپ، ئاز سانلىق مىللەت كىشىلىرى ئومۇمىي نوپۇسنىڭ %30ىنى ئىگىلەيدۇ، ھازىر ھەر مىللەت ئاممىسى ‹‹قەلبداشلار دەرىخى›› نىڭ ئەتراپىدا ئىناق، ئىتتىپاق ئۆتمەكتە.
</S>
<S ID=58240>
پەخرىنسا رەھمىتۇللا بۇ يىل 77 ياشقا كىردى، ئىلگىرى ئۇ ئۈرۈمچى شەھەرلىك خىمىيە سانائىتى زاۋۇتىنىڭ دوختۇرى ئىدى.
</S>
<S ID=58241>
13يىل ئىلگىرى ئۇ يىقىلىپ كېتىپ، پۇتى سۇنۇپ كەتتى، شۇنىڭدىن ئېتىبارەن كارىۋاتتىن چۈشەلمىدى.
</S>
<S ID=58242>
‹‹ئۆلمەكنىڭ ئۈستىگە تەپمەك›› دېگەندەك كېيىنچە كۆزىگە ئاق چۈشتى.
</S>
<S ID=58243>
ئۇنىڭ قۇلىقىمۇ ياخشى ئاڭلىمايتتى، شۇڭا ئۇ ئۆيدىن چىقالماي، ئۆينىڭ دېرىزىسىدىن ئۆتكەن – كەچكەنلەرنى كۆرۈپ ئولتۇراتتى.
</S>
<S ID=58244>
ئولتۇراق رايوندىكى ھەر مىللەت ئامما ئۇنىڭ دېرىزىسىنىڭ ئالدىدىن ئۆتكەندە، چوقۇم ئۇنىڭغا سالام بېرەتتى، سالامەتلىك ئەھۋالىنى سوراپ تۇراتتى.
</S>
<S ID=58245>
پەخرىنسا قىزى بىلەن بىللە ئولتۇرىدىغان بولغاچقا، ئۇ كۆپ ياردەمگە موھتاج بولمىسىمۇ، قولۇم – قوشنىلىرىنىڭ بۇ يېقىملىق سالاملىرى ئۇنىڭغا زور خۇشاللىق ئاتا قىلاتتى.
</S>
<S ID=58246>
 ئۈرۈمچى شەھەرلىك خىمىيە سانائىتى زاۋۇتىنىڭ ئولتۇراق رايونىدا قولۇم – قوشنىلار ئارىسىدىكى مېھىر – مۇھەببەت ئۆي – ئۆيلەرگە تارالغانىدى، ئولتۇراق رايونغا قەدەم قويغان ھەر قانداق كىشى ھەر مىللەت ئاممىسىنىڭ بىللە ئولتۇرۇپ پاراڭلىشىشىدىن، بىللە ئولتۇرۇپ قارتا ئوينىشىدىن بۇ خىل يېقىنلىقنى ھېس قىلماي قالمايتتى.
</S>
<S ID=58247>
80 ياشقا كىرگەن خۇ يۈجىڭ ئېيتقاندەك مىللەتلەر ئىتتىپاقلىقىنىڭ ئۇرۇقى ئولتۇراق رايوندىكى ھەممەيلەننىڭ قەلبىدە يىلتىز تارتقانىدى.
</S>
<S ID=58248>
 1992 – يىل 6 – ئاينىڭ 26 – كۈنى بۇلاقتاغ رايونى ‹‹ئادىل ئەيسا›› نامىدىكى مىللەتلەر ئىتتىپاقلىقى – تەرەققىياتى مۇكاپاتىنى رايون بويىچە يولغا قويدى.
</S>
<S ID=58249>
ھازىرغىچە بۇلاقتاغ رايون تەۋەسىدە 500 دىن كۆپرەك ئىدارە ۋە شەخس بۇ مۇكاپاتقا ئېرىشتى، 2010 – يىل 5 – ئاينىڭ 6 – كۈنى ‹‹ ئادىل ئەيسا›› نامىدىكى مەدەنىيەت ھويلىسى بۇلاقتاغ رايوندىكى ئۈرۈمچى شەھەرلىك خىمىيە زاۋۇتى ئولتۇراق رايونىدا قۇرۇلدى.
</S>
<S ID=58250>
بۇ ئۈرۈمچى شەھىرىدىكى بىردىنبىر شەخسنىڭ نامى بېرىلگەن مىللەتلەر ئىتتىپاقلىقى مەدەنىيەت ھويلىسى بولۇپ، ئۇ مىللەتلەر ئىتتىپاقلىقى روھىغا ۋارىسلىق قىلىشتا مۇھىم ئەھمىيەتكە ئىگە.
</S>
</TEXT>
/BODY
/DOC