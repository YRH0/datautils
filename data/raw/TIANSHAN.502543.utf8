<DOC>
<DOCID>TIANSHAN.502543</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-02-26 18:00:39</DATE>
</HEADER>
<BODY>
<HEADLINE>
<S ID=16302>
ئاپتونوم رايون بويىچە قوغداش خاراكتېرلىك تېرىقچىلىق تۈرى ئۇچتۇرپان ناھىيەسىگە ماكانلاشتى
</S>
</HEADLINE>
<TEXT>
<S ID=16303>
    ئىختىيارىي مۇخبىرىمىز ئابدۇسالام نىياز خەۋىرى: ئاپتونوم رايون بويىچە قوغداش خاراكتېرلىك تېرىقچىلىق تۈرى ‐ زىرائەت قالدۇق ئوت خەسلىرىنى ئېتىزدا قالدۇرۇش، ئاغدۇرماي تېرىش ۋە چوڭقۇر بوشىتىش مەشغۇلاتىنى ئاساس قىلغان تېرىقچىلىق تېخنىكىسىنى داۋاملىق ئۈلگە ئارقىلىق كېڭەيتىش تۈرى ئۇچتۇرپان ناھىيەسىدە يولغا قويۇلدى.
</S>
<S ID=16304>
    قوغداش خاراكتېرلىك تېرىقچىلىق تېخنىكىسىنى كېڭەيتىپ ئىشلىتىش بولسا مۇھىتنى ئاسراش، يېزا ئىگىلىكىنىڭ سىجىل تەرەققىياتىنى ئىلگىرى سۈرۈشتىكى مۇھىم تەدبىر شۇنداقلا مەھسۇلات مىقدارىنى ئاشۇرۇپ، ئۈنۈمنى ئۆستۈرۈشتىكى مۇھىم يول بولۇپ، تەجرىبە ئارقىلىق كېۋەزنىڭ موبېشى مەھسۇلات مىقدارىنى بەش، ئالتە يۈز كىلوگىرام، قوناق ۋە بۇغداينىڭ مەھسۇلات مىقدارىنى 80 كىلوگرامدىن 130 كىلوگىرامغىچە ئاشۇرغىلى بولىدىغانلىغى ئىسپاتلانغان.
</S>
<S ID=16305>
    قوغداش خاراكتېرلىك تېرىقچىلىقتا ئۇچتۇرپان ناھىيەسىنىڭ ھازىر ئاساسلىق قوللىنىدىغىنى چوڭقۇر بوشىتىش تېخنىكىسى بولۇپ، مۇتەخەسسىسلەرنىڭ ئەھۋال تونۇشتۇرۇشىچە، چوڭقۇر بوشىتىش ئۇسۇلى بولسا چوڭقۇر بوشىتىدىغان گۈرجەك، بوقۇسا ۋە ئىسكىنە شەكىللىك سۇقا قاتارلىق توپا بوشىتىدىغان يېزائىگىلىك سايمانلىرى ئارقىلىق توپىلارنى بوشىتىدىغان، يەر قاتلىمىنى ئۆرىمەيدىغان بىر خىل چوڭقۇر تېرىش ئۇسۇلى بولۇپ، بۇ خىل تېرىقچىلىق ئۇسۇلىنىڭ ئاساسلىق ئالاھىدىلىكى بوي يۆنىلىشىدىكى تېرىلغۇ قۇرۇلمىسى بارلىققا كەلتۈرۈلۈپ، بۇئارقىلىق يەرنىڭ چوڭقۇر قاتلىمىدا يېتەرلىك سۇ تەركىپىنى ساقلاپ، تېرىلغۇ قەۋىتى قۇرۇلمىسىنى ياخشىلىغىلى، ھەمدە نەملىك ساقلاش مەقسىتىگە يەتكىلى بولىدىكەن.
</S>
<S ID=16306>
شىنجاڭدا چوڭقۇر بوشىتىشنىڭ چوڭقۇرلىقى چوقۇم 40 سانتىمېتىرغا يېتىش كېرەك بولۇپ، بۇ ئىلگىرىكى 25سانتىمېتىرلىق تېرىلغۇ چوڭقۇرلىقىدىن خېلى پەرىقلىنىدىكەن.
</S>
<S ID=16307>
تېخىمۇ كۆپ دېھقانلارنىڭ بۇ خىل تېخنىكىنى قوبۇل قىلىشى ئۈچۈن تەجرىبە ئېتىزىنىڭ ھەر بىر موسىغا 30يۈەندىن تولۇقلىما بېرىلىدىكەن.
</S>
<S ID=16308>
    ئىگىلىنىشىچە، ئۇچتۇرپان ناھىيەسى جەنۇبىي شىنجاڭدىكى بىردىنبىر سىناق نۇقتا ناھىيەسى بولۇش سۈپىتى بىلەن بۇ يىل قوغداش خاراكتېرلىك تېرىقچىلىق ئۈلگە رايونىدىن 5000مو تەييارلاپ، 40 مىڭ مو چوڭقۇر بوشىتىش مەشغۇلات ۋەزىپىسىنى ئورۇنلايدىكەن.
</S>
</TEXT>
/BODY
/DOC