<DOC>
<DOCID>TIANSHAN.527557</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-06-10 13:28:49</DATE>
</HEADER>
<BODY>
<HEADLINE>
<S ID=30217>
قەشقەر شەھىرىنىڭ كوناشەھەر رايونىدىكى كۆڭۈللۈك تۇرمۇش تەسىراتلىرى
</S>
</HEADLINE>
<TEXT>
<S ID=30218>
 جۇمىڭجۈن
</S>
<S ID=30219>
    قەشقەر شەھىرىدە ئىيۇندا دائىم بالدۇر تاڭ ئاتىدۇ، كۈندۈزنىڭ ۋاقتى 16 سائەتتىن ئاشىدۇ، تېمپېراتۇرامۇ كۈندۈزنىڭ ئۇزىرىشى بىلەن كۈندىن – كۈنگە ئۆرلەيدۇ، 6 – ئىيۇن ھاۋا رايىدىن ئالدىن مەلۇمات بېرىشىچە، ئەڭ يۇقىرى تېمپېراتۇرا 35 سىلسىيە گرادۇستىن ئېشىپ كەتكەنىدى.
</S>
<S ID=30220>
    شۇ كۈنى قەشقەر كونا شەھەر رايونىدىكى ئاھالىلەر بۇرۇنقى ۋاقىتلاردىن بالدۇر تۇرۇپ كەتتى، روزا تۇتقان بەزى ياشانغانلار زوھورلۇقىنى يەپ بولدى. قۇياش نۇرى كونا شەھەر رايونىنىڭ چوڭ – كىچىك كوچا – رەستىلىرىگە چۈشكەندە، ئاھالىلارمۇ كۈندىلىك تۇرمۇشىنى باشلاپ كەتتى.
</S>
<S ID=30221>
    سائەت 10 دىن سەل ئۆتۈشى بىلەن، مەن قەشقەر كونا شەھەر رايونىنىڭ داڭلىق كوچىسى ئۆستەڭبويى قول ھۈنەر سەنئەت بۇيۇملىرى كوچىسىغا كەلدىم. ئۇزۇنلۇقى 1000 مېتىرغا يەتمەيدىغان بۇ كوچىدا ناۋايخانا، زامانىۋى دۇكان، ماتا دۇكىنى، مودا كىيىم – كېچەكلەر دۇكىنى، ئەنئەنىۋى ساتراچخانا، مودا پەردازخانا بار، ئىشقىلىپ ھەممە نېمىنى تاپقىلى بولىدىكەن، بۇ يەردە ئەنئەنە بىلەن مودا، قەدىمىيلىك بىلەن زامانىۋىلىق مۇجەسسەملەشكەن بولۇپ، كۆپ مەنبەلىك تۇرمۇش بۇ يەردە بىر – بىرسىگە سىڭىشىپ كەتكەنىدى.
</S>
<S ID=30222>
    قەشقەر كونا شەھەر رايونىنىڭ تۇرمۇش رىتىمى ئاستا بولۇپ، سائەت 11 غا يېقىنلاشقاندا كوچا بويلىرىدىكى دۇكانلار ئارقا – ئارقىدىن ئېچىلدى. يايمىچىلار ھەر قايسى تەرەپلەردىن بۇ يەرگە كېلىپ توپلاشتى، ئۇلارنىڭ ئىچىدە تۇخۇم، مېۋە – چىۋە، زاغرا، يەل – يىمىش، كۆكتات ساتىدىغانلار بار ئىدى.
</S>
<S ID=30223>
    ئىبراھىم ئەلى زوھورلۇقنى يەپ بولۇپ، يەنە بىر ئاز ئۇخلىۋېلىپ، سائەت 11 بولغاندا دۇكىنىنى ئاچتى. ئۇ ماڭا: ‹‹كونا شەھەر رايونى ئۆزگەرتىلگەندىن كېيىن ئارقا كوچا يوللىرى چىرايلىقلىشىپ كەتتى، دۆلەت ئىچى ۋە چەت ئەلدىن سەيلى – ساياھەتكە كېلىدىغانلارمۇ بارغانسېرى كۆپىيىپ كەتتى. مەن مۇشۇ كوچىدىن بىر دۇكان ئېلىپ مەخسۇس ساياھەت بۇيۇملىرى تىجارىتى قىلىۋاتىمەن››، دېدى.
</S>
<S ID=30224>
    ئۇ ساياھەت بۇيۇملىرىنى رەتلىگەچ مەن بىلەن مۇڭداشتى، ئۇ: ‹‹تۇرمۇشىمىز ساياھەتچىلىك بىلەن زىچ مۇناسىۋەتلىك بولۇپ كەتتى، قەشقەر ھازىر بەك گۈزەل جۇمۇ، قەشقەرگە كېلىپ ساياھەت قىلىدىغانلارنىڭ بارغانسېرى كۆپىيىشىنى چىن كۆڭلىمدىن ئۈمىد قىلىمەن، شۇنداق بولغاندا سودىمىز بارغانسېرى ياخشى بولىدۇ، تۇرمۇشىمىزمۇ بارغانسېرى باياشات بولىدۇ››، دېدى.
</S>
<S ID=30225>
    مەن ئىبراھىمنىڭ دۇكىنىدىن چىقىپ قارىغىنىمدا، بۇ كوچىدا ئىبراھىمنىڭكىگە ئوخشاش دۇكانلارنىڭ بۇرۇنقىدىن كۆپىيىپ كەتكەنلىكىنى ھېس قىلدىم. كونا شەھەر رايونى ئۆزگەرتىلگەندىن كېيىن شەھەر ئاھالىلىرىنىڭ ئولتۇراقلىشىش شارائىتى ياخشىلىنىپلا قالماي، يەنە ئۇلارنىڭ تۇرمۇشىدىمۇ ئۆزگىرىش بولۇپتۇ.
</S>
<S ID=30226>
    بۇرۇن بۇ كوچىدا بىر نەچچە قاسساپخانىلا بار ئىدى، ھازىر قاسساپخانىدىن خېلى كۆپ ئېچىلىپتۇ. قاسساپخانىلارنىڭ ئالدىغا 37، 40 دېگەن رەقەملەر يېزىلغان يوغان تاختاينى كۆرۈپ قالدىم، سۈرۈشتۈرسەم بۇ ھەر كىلوگرام گۆشنىڭ باھاسىنىڭ 37 يۈەندىن 40 يۈەنگىچە ئىكەنلىكىنى بىلدۈرىدىكەن.
</S>
<S ID=30227>
    قاسساپخانا ئاچقان تۇرسۇننىياز ئەلى ماڭا: ‹‹ھازىر كونا شەھەر رايونىدىكى ئاھالىلەرنىڭ تۇرمۇش سەۋىيەسى ئۆستى، ھەر كۈنى قوي گۆشى سېتىۋالىدىغانلارمۇ كۆپىيىپ كەتتى. ھۆكۈمەت تۆۋەن كىرىملىك ئائىلىلەرگە ئېتىبار بېرىش ئۈچۈن، ھەر قايسى كوچىلاردا تەكسە باھالىق قوي گۆشى دۇكانلىرىنى ئاچتى، بىز ساتقان قوي گۆشىنىڭ باھاسى ئۇلارنىڭ باھاسى بىلەن ئاساسەن ئوخشاش بولغاچقا، بۇ يەردىكى ئاھالىلارمۇ دۇكانلىرىمىزغا كېلىپ گۆش سېتىۋالىدۇ››، دېدى.
</S>
<S ID=30228>
    مەن كونا شەھەر رايونىنىڭ كوچىلىرىدا داۋاملىق ئايلىنىپ يۈرۈپ، دەرەخ سايىسىدا ئاياللارنىڭ كەشتىچىلىك قىلىۋاتقانلىقىنى، ياشانغانلارنىڭ كۆز يۇمۇپ ئارام ئېلىۋاتقانلىقىنى، بالىلارنىڭ بولسا ئىسسىق ئاپتاپقا قارىماي كوچىلاردا بىر – بىرسىنى قوغلىشىپ ئويناۋاتقانلىقىنى كۆردۈم.
</S>
<S ID=30229>
    مەن ئۆستەڭبويى كوچىسىدىن ئۆتۈپ، ھېيتگاھ مەيدانىغا كەلدىم. مەيداندا بىر نەچچە ساياھەتچى خاتىرە سۈرەتكە چۈشۈۋاتاتتى. شەندۇڭدىن كەلگەن بىر ساياھەتچى ماڭا: ‹‹قەشقەر كونا شەھەر رايونىنىڭ كوچا – رەستىلىرىدە ئايلىنىپ يۈرۈپ، ھېچقانداق يەردە بولۇپ باقمىغان تۇيغۇدا بولدۇم. كونا شەھەر رايونىنىڭ تار كوچىلىرىدا، شەھەر ئاھالىلىرىنىڭ راھەت، تىنچ تۇرمۇش كەچۈرۈۋاتقانلىقىنى كۆرۈپ، ئۇلارغا ھەقىقەتەن ھەۋەس قىلىۋاتىمەن››، دېدى.
</S>
<S ID=30230>
‏    
</S>
</TEXT>
/BODY
/DOC