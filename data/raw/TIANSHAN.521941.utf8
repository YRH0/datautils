<DOC>
<DOCID>TIANSHAN.521941</DOCID>
<HEADER>
<CLASS>شىنجاڭ</CLASS>
<DATE>2016-05-09 16:08:54</DATE>
</HEADER>
<BODY>
<HEADLINE>
<S ID=27539>
دېھقان – چارۋىچىلارنىڭ مەدەنىيەت – تەنتەربىيە ساپاسىنىڭ يارقىن نامايەندىسى
</S>
</HEADLINE>
<TEXT>
<S ID=27540>
    سادىق ئىمىر، ئىمىنجان تۇرسۇن خەۋىرى: ئاپتونوم رايون بويىچە تۇنجى نۆۋەتلىك ‹‹ئوغلانلار›› مىللىيچە چېلىشىش چېمپىيونلۇق تالىشىش مۇسابىقىسى بۇ يىل 5 – ئاينىڭ 1 – كۈنىدىن 4 – كۈنىگىچە يوپۇغا ناھىيەلىك تەنتەربىيە سارىيىدا ئۆتكۈزۈلدى. مۇسابىقىدە ئاپتونوم رايونىمىزنىڭ جاي – جايلىرىدىن كەلگەن 300 نەچچە چېلىشچى 55 – 65 كىلوگىراملىقلار، 65 – 75 كىلوگىراملىقلار، 75 – 85 كىلوگىراملىقلار، 85 – 95 كىلوگىراملىقلار ۋە 95 كىلوگىرامدىن يۇقىرى دەرىجىلىكلەر بويىچە كەسكىن مۇسابىقىلەشتى، ئاۋات ناھىيەسىدىن كەلگەن مۇھەممەت ئابدۇسەمەت قاتارلىق بەش چېلىشچى ئالتۇن مېدالغا، مارالبېشى ناھىيەسىدىن كەلگەن پەرھات مۇھەممەت قاتارلىق بەش چېلىشچى كۈمۈش مېدالغا، ئۈرۈمچى شەھىرىدىن كەلگەن قالىدان بېكەن قاتارلىق بەش چېلىشچى مىس مېدالغا ئېرىشتى؛ ئاخىرقى رىقابەت ئېلان قىلىش مۇسابىقىسىدە 55 كىلوگىراملىقتىن 85 كىلوگىراملىققىچە (ئوتتۇراھال ئېغىرلىق دەرىجىسى) ۋە 85 كىلوگىراملىقتىن يۇقىرى دەرىجىلىكلەر(ئېغىر دەرىجىلىكلەر) بويىچە قىزىلسۇ قىرغىز ئاپتونوم ئوبلاستىدىن كەلگەن ئابدۇشۈكۈر بىلەن يوپۇغا ناھىيەسىدىن كەلگەن ئابدۇللا ھوشۇر ئايرىم – ئايرىم چېمپىيون بولۇپ، مۇسابىقىنىڭ ئومۇمىي چېمپىيونلۇقىغا ئېرىشتى. ئاۋات ناھىيەسى كوماندىسى، ئۈرۈمچى شەھىرى كوماندىسى، يوپۇغا ناھىيەسى كوماندىسى ئايرىم – ئايرىم كوللېكتىپ 1 – ، 2 – ، 3 – دەرىجىلىك مۇكاپاتقا ئېرىشتى. قەيسەر ئەركىن، ھاشىمجان ئېزىز، كېرەم ئىمىن، جاڭ چياڭ مۇنەۋۋەر رېپېر بولۇپ باھالاندى. مىللىيچە چېلىشىش چېمپىيونلۇق تالىشىش مۇسابىقىسىنىڭ باشلىنىش مۇراسىمىدا، يوپۇغا ناھىيەسىنىڭ يېزا – بازارلىرىدىكى 10 مىڭغا يېقىن دېھقاندىن تەشكىللەنگەن بايراقچىلار چاسا ئەترىتى، دەۋر ئاياللىرى چاسا ئەترىتى، مىللەتلەر ئىتتىپاقلىقى چاسا ئەترىتى، 100 كىشىلىك ئۆسمۈر چېلىشچىلار چاسا ئەترىتى، مودېللار چاسا ئەترىتى، 100 تۆگىلىك يىپەك يولى كارۋان چاسا ئەترىتى قاتارلىقلار پاراتتىن ئۆتكەندە ۋە 200 نەچچە دېھقان ناغرىچى ناغرا چالغاندا، 2000 كىشىلىك ئالما ئۇسسۇلى، 1000 كىشىلىك ساما، 1000 كىشىلىك گۈلباغ مەشرىپى ئوينالغاندا، باشلىنىش مۇراسىمىغا ئىشتىراك قىلغان 51 مىڭ تاماشىبىن ئۇزاققىچە ئالقىش ياڭرىتىپ، بۇ نۆۋەتلىك مۇسابىقىنىڭ مۇۋەپپەقىيەتلىك ئۆتكۈزۈلۈشى، يوپۇغا ناھىيەسىنىڭ، شۇنىڭدەك ئاپتونوم رايونىمىزنىڭ مەدەنىيەت – تەنتەربىيە ئىشلىرىنىڭ سەۋىيەسىنى تولۇق نامايان قىلىشقا بولغان ئۈمىدى ۋە ئىشەنچىسىنى بىلدۈردى.
</S>
<S ID=27541>
   يوپۇغا ناھىيەسىدە ئۆتكۈزۈلگەن تۇنجى نۆۋەتلىك ‹‹ئوغلانلار›› مىللىيچە چېلىشىش چېمپىيونلۇق تالىشىش مۇسابىقىسى يوپۇغا ناھىيەسىنىڭ ئاممىۋى مەدەنىيەت – تەنتەربىيە ئىشلىرىنىڭ تەرەققىيات نەتىجىلىرىنى، ھەر مىللەت يوپۇغا خەلقىنىڭ زامانىۋى مەدەنىيەت، ئەنئەنىۋى تەنتەربىيە پائالىيەتلىرىگە ھېرىسمەنلىكىنى، ئىتتىپاقلىق، ئىناقلىقنى قەدىرلەپ، بىر نىيەت – بىر مەقسەتتە جۇڭگو ئارزۇسىنى روياپقا چىقىرىش ئۈچۈن ئاتلانغانلىقىدەك جۇشقۇن روھىي ھالىتىنى نامايان قىلغان كاتتا مەرىكە بولدى؛ يوپۇغا ناھىيەسىدىكى ھەر مىللەت خەلقنىڭ ئارزۇسى، قىزىقىشىغا ماس ھالدا زامانىۋى مەدەنىيەت يېتەكچى قىلىنغان، تەنتەربىيەنىڭ بەش چوڭ ئىقتىدارى جارى قىلدۇرۇلغان، مىللەتلەر ئىتتىپاقلىقىنى كۈچەيتىش ئاكتىپ كۈچى كەڭ تارقىتىلغان، ئۆزئارا ئۆگىنىش، تەجرىبە ئالماشتۇرۇش سەھنىسىلىك رول ئوينىغان، ئامما ئەڭ كۆپ ئىشتىراك قىلغان، دوستلۇق، ئىتتىپاقلىق، مەدەنىيەت، ھەمكارلىق ئەۋج ئالغان مۇسابىقە بولدى.
</S>
<S ID=27542>
‏
</S>
</TEXT>
/BODY
/DOC