<DOC>
<DOCID>TIANSHAN.534092</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-07-12 11:02:41</DATE>
</HEADER>
<BODY>
<HEADLINE>
<S ID=32865>
‹‹تىرىشقاندىلا يول تاپقىلى بولىدۇ››
</S>
</HEADLINE>
<TEXT>
<S ID=32866>
   بىز 5 – ئاينىڭ ئاخىرلىرى يەكەن ناھىيەسىدە زىيارەتتە بولۇۋاتقىنىمىزدا، بازار – رەستىلەردە نەپىس ئىشلەنگەن كىچىك چالغۇ ئەسۋابلار، ياغاچتىن ئويۇلغان قوشۇق، چەينەك، سىپتا ياسالغان بۆشۈككە ئوخشاش ساياھەت خاتىرە بۇيۇملىرىنى كۆرۈپ ‹‹بۇلار باشقا يەردىن كەلتۈرۈلگەن قول ھۈنەر بۇيۇملىرى بولسا كېرەك›› دەپ ئويلىغانىدۇق. ناھىيەلىك پارتكوم تەشۋىقات بۆلۈمىنىڭ كادىرلىرىدىن ئۇقۇشىمىزچە، بۇ نەپىس ھۈنەر – سەنئەت بۇيۇملىرى ئەسلىدە بۇ ناھىيەنىڭ تومئۆستەڭ يېزىسى جىگدە ئېرىق كەنتىدىكى ‹‹زەرەپشان›› مىللىي قول ھۈنەر بۇيۇملىرى ھەمكارلىق كوپىراتىپىدا ياسالغان ئىكەن.
</S>
<S ID=32867>
   تومئۆستەڭ يېزىلىق كەپىلىك مەھەللىلەرنى ئۆزگەرتىش ۋە ئەمىن ئۆي قۇرۇلۇشى ئىشخانىسىنىڭ مۇدىرى تۇرغۇن توختىنىڭ ئېيتىشىچە، ‹‹زەرەپشان›› مىللىي قول ھۈنەر بۇيۇملىرى ھەمكارلىق كوپىراتىپى بۇلتۇر قۇرۇلغان بولۇپ، دەسلىپىدە كوپىراتىپنىڭ تىجارىتى كۆڭۈلدىكىدەك بولمىغان ئىكەن، يېزىلىق ھۆكۈمەت كوپىراتىپنىڭ قىيىنچىلىقىنى بىلگەندىن كېيىن، چوڭ يول بويىدىن 400 كىۋادرات مېتىر كۆلەمدە ئىشلەپچىقىرىش ئۆيى، كۆرگەزمە زالى ۋە بەزى زۆرۈر ماتېرىياللارنى تەييارلاپ بېرىپتۇ. نەتىجىدە كوپىراتىپنىڭ تىجارىتى جانلىنىپ، كوپىراتىپ قۇرۇلغان بىر يىلغا يېقىن ۋاقىتتا 120 دېھقاننى ئىشقا ئورۇنلاشتۇرۇپتۇ، دېھقانلار بۇ ھەمكارلىق كوپىراتىپىغا ئىشقا چۈشكەندىن كېيىن ھۈنەرنى ياخشى ئۆگىنىپ، كۆڭۈلدىكىدەك كىرىم قىلىۋېتىپتۇ.
</S>
<S ID=32868>
   بۇ كوپىراتىپتا ھۈنەر – سەنئەت بۇيۇملىرىغا گۈل چاپلاشقا مەسئۇل مېھرىبان تۇرسۇن مۇنداق دېدى: مەن كوپىراتىپ قۇرۇلغاندىن باشلاپ ئېرىم بىلەن بۇ يەردە ئىشلەۋاتىمەن، بىز ئىلگىرى دېھقانچىلىق قىلىپ كەلگەچكە، قول ھۈنەرۋەنچىلىكتىن پەقەتلا خەۋىرىمىز يوق ئىدى. كوپىراتىپقا ئىشقا چۈشكەندىن كېيىن، ئۈچ ئاي ھەقسىز ھۈنەر ئۆگەندۇق، ھازىر ئەر – خوتۇن ئىككىمىز ئايدا 6500 يۈەن ئەتراپىدا ئىش ھەققى ئېلىۋاتىمىز. تىرىشقاندىلا يول تاپقىلى بولىدىكەن، كوپىراتىپقا كېلىپ ئىشلىگەندىن كېيىن، گۈلدەك تۇرمۇش كەچۈرۈۋاتىمىز.
</S>
<S ID=32869>
   بۇ كەنتتىكى مىرئادىل مۇھەممەدنىياز بۇلتۇر تولۇقسىز ئوتتۇرا مەكتەپنى پۈتكۈزگەندىن كېيىن بۇ كوپىراتىپقا ئىشقا ئورۇنلاشتى. ئۇ مۇنداق دېدى: مەن ئۆيدە بالىنىڭ چوڭى، تولۇقسىز ئوتتۇرا مەكتەپنى پۈتكۈزگەندىن كېيىن، داۋاملىق ئۆرلەپ ئوقۇشقا ئائىلە ئىقتىسادىمىز يار بەرمىدى، شۇڭا ھۈنەرنىڭ پېشىنى تۇتاي، دەپ بۇ كوپىراتىپقا كەلدىم. ھازىر قولۇم ھۈنەرگە خېلى پىشىپ قالدى، ئايدا 3500 يۈەن كىرىم قىلىۋاتىمەن. مەن بۇ يەردە داۋاملىق ئىشلەپ ئائىلەمنىڭ يۈكىنى يەڭگىللىتىشنى، ئۆزۈم ئۆرلەپ ئوقۇيالمىغان بولساممۇ، قېرىنداشلىرىمنىڭ ئالىي مەكتەپكىچە ئۆرلەپ ئوقۇشىغا ياردەم قىلىشنى پىلانلىدىم.
</S>
<S ID=32870>
   ھەمكارلىق كوپىراتىپىنىڭ مەسئۇلى زاكىر مۇھەممەد مۇنداق دېدى: مەن 4 – ئەۋلاد قول ھۈنەرۋەنچىلىك ئۇستىسى، ئۆزۈمنىڭ قول ھۈنەر بۇيۇملىرىنى ساتىدىغان دۇكىنىم بار ئىدى، كەنتىمىزدىكى دېھقانلارنى ئىشقا ئورۇنلاشتۇرۇپ بېيىتىش، شاگىرت تەربىيەلەش مەقسىتىدە بەشىمىز بىرلىشىپ، ھۆكۈمەتنىڭ قەرز مەبلىغىگە تايىنىپ بۇ كوپىراتىپنى قۇردۇق. كوپىراتىپىمىز يىلىغا 6000دىن كۆپرەك بۇيۇم ئىشلەپچىقىرالايدۇ، يېقىندا 2 مىليون 720 مىڭ يۈەنلىك زاكاز قوبۇل قىلدۇق، بۇ يەردە ئىشلەۋاتقانلارنىڭ ھەممىسى دېھقان. كېيىنكى پىلانىمىزدا مەھسۇلات تۈرىنى كۆپەيتىپ، تېخىمۇ كۆپ دېھقانلارنى ئىشقا ئورۇنلاشتۇرىمىز، ناھىيەمىزدىكى كەسپىي مەكتەپلەرنى پۈتكۈزگەن ئوقۇغۇچىلارنى كوپىراتىپىمىزدا پىراكتىكا قىلىشقا ئورۇنلاشتۇرۇپ، پىراكتىكا ئاخىرلاشقاندىن كېيىن كوپىراتىمىزدا ئىشلەشنى خالايدىغانلىرىنى ئېلىپ قېلىپ، ئۇلارغىمۇ بىر كىشىلىك چىقىش يولى ھازىرلاپ بېرىمىز.
</S>
<S ID=32871>
   زاكىر مۇھەممەدنىڭ تونۇشتۇرۇشىچە، ‹‹زەرەپشان›› مىللىي قول ھۈنەر بۇيۇملىرى ھەمكارلىق كوپىراتىپىنىڭ قۇرۇلغىنىغا ئۇزاق بولمىغان بولسىمۇ، بۇ كوپىراتىپ ئىشلەپچىقىرىش ھالقىسىدا يېڭىلىق يارىتىپ، يېڭى بۇيۇملارنى كۆپلەپ لايىھەلەپ ئىشلەپچىقىرىپ، سېتىش يولىنى كېڭەيتىپتۇ. ئىشچىلارنىڭ ھازىرقى ئايلىق كىرىمى 1500 يۈەندىن 5000 يۈەنگىچە بولۇۋېتىپتۇ، بۇ ئارقىلىق ئۇلار دېھقانلارنىڭ كىرىمىنى ئاشۇرۇش بىلەن بىللە، يەكەن ناھىيەسىدە ساياھەتچىلىك كەسپىنىڭ تەرەققىياتىغا تۈرتكە بولۇۋېتىپتۇ.
</S>
</TEXT>
/BODY
/DOC