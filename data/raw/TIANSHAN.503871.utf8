<DOC>
<DOCID>TIANSHAN.503871</DOCID>
<HEADER>
<CLASS>ئۈرۈمچى</CLASS>
<DATE>2016-03-01 19:14:30</DATE>
</HEADER>
<BODY>
<HEADLINE>
<S ID=17112>
ئۈرۈمچى شەھىرى رەھبەرلىرى جاڭ چۇنشيەننىڭ ھاۋالىسى بىلەن تۆت ئۇيغۇر يىگىتنى يوقلىدى
</S>
</HEADLINE>
<TEXT>
<S ID=17113>
     سۇڭ جيەنخۇا خەۋەر قىلىدۇ: ئۈرۈمچى شەھەرلىك پارتكومنىڭ مۇئاۋىن شۇجىسى، سىياسىي قانۇن كومىتېتىنىڭ شۇجىسى، تەشكىلات بۆلۈمىنىڭ باشلىقى جاڭ ۋېنشېڭ قاتارلىقلار ج ك پ مەركىزىي كومىتېتى سىياسىي بىيۇروسىنىڭ ئەزاسى، ئاپتونوم رايونلۇق پارتكومنىڭ شۇجىسى جاڭ چۈنشيەننىڭ ھاۋالىسى بىلەن 27- فېۋرال خېنەن ئۆلكىسى لوشەن ناھىيەسىدە يۈز بەرگەن قاتناش ۋەقەسىدە يەڭ تۈرۈپ ئوتتۇرىغا چىقىپ ئادەم قۇتقۇزغان ئابدۇبىلال ئوسمان، ئىليار ئوسمان، ئىلياس ئوسمان، ئېلشات ھەسەنجان قاتارلىق تۆت ئۇيغۇر يىگىتنى ئۇلارنىڭ ئۆيىگە بېرىپ يوقلاپ، ئۇلارنىڭ بۇ پىداكارلىقىغا يۇقىرى باھا بەردى.
</S>
<S ID=17114>
    جاڭ ۋېنشېڭ مۇنداق دېدى: «شۇجى جاڭ چۈنشيەن سىلەرنىڭ ئىش ئىزىڭلارنى ئاڭلاپ، سىلەرگە ناھايىتى يۇقىرى باھا بەردى، سىلەر شىنجاڭچە روھ بىلەن شىنجاڭلىقلارنىڭ ئوبرازىنى تىكلىدىڭلار، شۇڭا ئۈرۈمچى شەھەرلىك پارتكومغا سىلەرنى يوقلاپ كېلىشنى ھاۋالە قىلدى».
</S>
<S ID=17115>
    ئىگىلىنىشىچە، ئۇلار 23- فېۋرال جياڭسۇدىن ئۈرۈمچىگە قايتىۋاتقاندا، شاڭخەي - شىئەن يۇقىرى سۈرئەتلىك تاشيولىنىڭ خېنەن ئۆلكىسى شىنياڭ شەھىرى لوشەن ناھىيەسى بۆلىكىدە قاتناش ۋەقەسىگە ئۇچرىغان ۋاڭ ئەپەندى ۋە ئۇنىڭ ئائىلىسىدىكىلەرنى كۆرۈپ، ئاپتوموبىلىنى دەرھال توختىتىپ، ئۇلارغا ياردەم قولىنى سۇنغان ھەمدە جىددىي قۇتقۇزۇش ئورنىغا تېلېفون بېرىپ، شۇنداقلا ئۇلارنى جىددىي قۇتقۇزۇش ئاپتوموبىلىغا سېلىشىپ بېرىپ، ئىسىملىرى ۋە ئالاقە نومۇرىنى قالدۇرمايلا كېتىپ قېلىشقان، لېكىن بۇ ئىش جەمئىيەتنىڭ دىققىتىنى قوزغىغان.
</S>
<S ID=17116>
مەركىزىي تېلېۋىزىيە ئىستانسىسىمۇ ئۇلار ھەققىدە خەۋەر بەرگەن، تورداشلارنىڭ ياردىمى ئاستىدا ئاخبارات ۋاسىتىلىرى ئاخىر ئۇلارنى ئۈرۈمچىدىن تاپقان.
</S>
<S ID=17117>
    جاڭ ۋېنشېڭ مۇنداق دېدى: «بۇ تۆت ئاكا - ئۇكا باشقىلارنىڭ قىيىنچىلىققا ئۇچرىغانلىقىنى كۆرۈپ، ئۇلارنى قۇتقۇزۇپ، ياخشى ئىش قىلغاندا ئىسمىنى قالدۇرماي، ھەر مىللەت قېرىنداشلارنىڭ ئۆزئارا ياردەمدە بولۇش ھېسسىياتىنى ۋە ياخشى ئىجتىمائىي ئەخلاقىنى نامايان قىلىپ، ئۈرۈمچى شەھىرىدىكى ھەر مىللەت ئاھالىسىگە ئۈلگە تىكلەپ بەردى، ئۇلارنىڭ بۇ ئىشى كۆپچىلىكنىڭ ئۆگىنىشىگە ئەرزىيدۇ».
</S>
<S ID=17118>
    ھال سوراش داۋامىدا جاڭ ۋېنشېڭ يەنە تۆت ئاكا - ئۇكىنىڭ خىزمەت ۋە تۇرمۇش ئەھۋالىنى تەپسىلىي سوراپ، ئۇلارنى داۋاملىق مىللەتلەر ئىتتىپاقلىقى ۋە مەدەنىيەتلىك ئەخلاق نەمۇنىچىلىرىدىن بولۇشقا رىغبەتلەندۈردى.
</S>
</TEXT>
/BODY
/DOC