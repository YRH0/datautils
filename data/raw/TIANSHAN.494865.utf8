<DOC>
<DOCID>TIANSHAN.494865</DOCID>
<HEADER>
<CLASS>شىنجاڭ</CLASS>
<DATE>2016-02-01 16:52:20</DATE>
</HEADER>
<BODY>
<HEADLINE>
<S ID=8239>
‹‹زاغرا تىلدا سۆزلەش›› ۋە ‹‹كۇمىلاچ يېگۈزۈش›› ئۇسۇلىدىكى لېكسىيە سۆزلەش ئارقىلىق پارتىيەنىڭ ئاۋازىنى يەتكۈزىمەن
</S>
</HEADLINE>
<TEXT>
<S ID=8240>
    خوتەن ۋىلايىتى خوتەن ناھىيەسىنىڭ بۇزاق يېزىسى ئازنابازار كەنتىدىكى دېھقان جېلىل مەتنىياز
</S>
<S ID=8241>
    كۆپچىلىك، ياخشىمۇ سىلەر!
</S>
<S ID=8242>
مېنىڭ ئىسمىم جېلىل مەتنىياز، خوتەن ناھىيەسىنىڭ بۇزاق يېزىسى ئازنابازار كەنتىدىكى يەرلىك تەشۋىقاتچى.
</S>
<S ID=8243>
مەن خوتەن ناھىيەسىنىڭ بۇزاق يېزىسىدا تۇغۇلۇپ چوڭ بولدۇم.
</S>
<S ID=8244>
يېقىنقى بەش يىلدىن بۇيان يۇرتۇم ئازنابازار كەنتىدە رەت – رەت سېلىنغان چىرايلىق ئەمىن ئۆيلەر بىز بىر قانچە ئەۋلاد كىشىلەرنىڭ تۇرالغۇ ئۆي ئارزۇسىنى ئىشقا ئاشۇردى، تۈپتۈز كەتكەن ئاسفالت يوللار بىزگە بېيىش يولىنىڭ ئۈمىد ئۇچقۇنلىرىنى كۆرسەتتى، قاتار – قاتار كەتكەن ياڭاقلىقلار بىز دېھقانلارنىڭ يانچۇقىنى توپايتتى.
</S>
<S ID=8245>
ھازىر ھەممە ئائىلىدە ئائىلە ئېلېكتىر ئۈسكۈنىلىرى تولۇق، بىز تۇرۇبا سۈيى ئىچەلەيدىغان، ھەر ۋاقلىقىمىزغا گۆشلۈك تاماقلارنى يېيەلەيدىغان بولدۇق، داۋالىنىشىمىزغا كۆپ پۇل كەتمەيدىغان بولدى، بالىلىرىمىزمۇ مەكتەپلەردە ھەقسىز ئوقۇۋاتىدۇ.
</S>
<S ID=8246>
يۇرتداشلىرىمىز ئاپتوموبىل سېتىۋالدى، كومپيۇتېر ۋە يان تېلېفون ئىشلىتىدىغان بولۇپ كەتتۇق.
</S>
<S ID=8247>
    بۈگۈنكىدەك بەختلىك تۇرمۇشىمىز پارتىيەنىڭ ياخشى سىياسەتلىرىدىن كەلگەن، بىر يەرلىك تەشۋىقاتچى بولۇش سۈپىتىم بىلەن پارتىيەنىڭ ياخشى سىياسەتلىرى ئېلىپ كەلگەن ياخشى كۈنلەرنى يۇرتداشلىرىمىزغا سۆزلەپ بەرگىنىمدىن ئىنتايىن خۇشالمەن، بۇ تولىمۇ ئەھمىيەتلىك ئىش.
</S>
<S ID=8248>
مەن يۇرتداشلارغا پارتىيە ۋە ھۆكۈمەتنىڭ ساداسىنى يەتكۈزۈپلا قالماي يەنە بەختلىك كۈنلىرىمىزنىڭ قانداق كەلگەنلىكىنى چۈشەندۈرىمەن.
</S>
<S ID=8249>
مەن ھەر ۋاقىت يۇرتداشلارغا: بىز چۇقۇم پارتىيە ۋە دۆلەتكە چىن قەلبىمىزدىن رەھمەت ئېيتىشىمىز كېرەك، دەپ سۆزلەيمەن.
</S>
<S ID=8250>
    يېقىنقى يىللاردىكى تەشۋىقات ھاياتىمدا، 300 مەيداندىن كۆپرەك لېكسىيە سۆزلەپ، بىلىپ – بىلمەي 100 مىڭدىن كۆپرەك ئاممىغا تەسىر كۆرسەتتىم.
</S>
<S ID=8251>
بەزىدە ئېتىز قىرلىرىدا، بەزىدە دېھقانلارنىڭ ئۆيلىرىدە، بەزىدە بازاردا، بەزىدە كەنت ئاھالىلىرى چوڭ يىغىنىدا سۆزلىدىم.
</S>
<S ID=8252>
تېرىقچىلىق مەزگىللىرىدە مەن دېھقانلارغا بۇ يىل دۆلەتنىڭ قانچىلىك تولۇقلىما بەرگەنلىكىنى سۆزلەيمەن؛ كەنتتە بىرەرسى كېسەل بولۇپ قالسا، مەن ئۇنىڭغا دوختۇرخانىغا بېرىپ داۋالىنىشنى، پۇل خەجلەشتىن قورقماسلىقنى، داۋالىنىش سۇغۇرتىسى بولسىلا دۆلەتنىڭ تولۇقلىما بېرىدىغانلىقى ھەم ئاتچوت قىلىپ بېرىدىغانلىقىنى سۆزلەيمەن؛ كەنتىمىزدە بىرەرسى تۇغسا ياكى بالىسى مەكتەپ يېشىغا يەتسە، ئۇلارغا ھازىر يالغۇز پەرزەنتلىك بولسا، تولۇقلىما بېرىلىدىغانلىقى، بالىلارنى مەكتەپتە ئوقۇتسا، ئوقۇش ھەققى تاپشۇرمىسىمۇ بولىدىغانلىقى، بالىلار مەكتەپتە تاماق يېسە، تولۇقلىما بېرىلىدىغانلىقى توغرىسىدا سۆزلەيمەن؛ دۆلەت بىزگە ئەمىن تاپقۇزۇپ خەلقنى بېيىتىش ئۆيى سېلىپ بەردى، ئەگەر دۆلەت تولۇقلىما بەرمىگەن بولسا، ئۆز كۈچىمىزگە تايىنىپ بۇنداق ياخشى ئۆيلەرنى سالالىشىمىز بەكمۇ قىيىنغا توختايتتى، دەپ سۆزلەيمەن.
</S>
<S ID=8253>
    مېنىڭ تەشۋىقاتىم ئاساسلىقى ‹‹زاغرا تىلدا سۆزلەش›› ۋە ‹‹كۇمىلاچ يېگۈزۈش›› ئۇسۇلىدىكى تەشۋىقات.
</S>
<S ID=8254>
مېنىڭچە، دۆلەتنىڭ بىز دېھقانلارغا چىقارغان ئېتىبار سىياسەتلىرى ۋە قانۇن – نىزاملىرى دەل مەن ياقىدىغان ‹‹نان››نىڭ ماتېرىيالىدۇر، ‹‹زاغرا›› تىلدا سۆزلىگەندە يۇرتداشلار دۆلەتنىڭ بىزگە نەقەدەر غەمخورلۇق قىلىدىغانلىقىنى ھەقىقىي ھېس قىلالايدۇ.
</S>
<S ID=8255>
بۇ يىل ناھىيەمىز چوڭ كۆلەملىك ‹‹سىياسەت ۋە قانۇن – نىزام بويىچە ئاممىنى نۆۋەتلەشتۈرۈپ تەربىيەلەش›› پائالىيىتىنى قانات يايدۇردى.
</S>
<S ID=8256>
مەن دۆلەتنىڭ خەلققە نەپ يەتكۈزۈش سىياسەتلىرىدىن بەھرىمەن بولغان يۇرتداشلارنى چاقىرىپ، ئۆزىنىڭ سەرگۈزەشتىلىرىنى سۆزلەپ بېرىشكە تەكلىپ قىلدىم.
</S>
<S ID=8257>
مېنىڭ بىر ئاغىنەم بار، ئۇ 2014 – يىلى 4 – ئايدا يۈرەك مۇسكۇلى كېڭىيىش كېسىلى بىلەن شىنجاڭ تېببىي ئۇنىۋېرسىتېتى قارىمىقىدىكى 1 – دوختۇرخانىدا يېتىپ داۋالاندى.
</S>
<S ID=8258>
ئۇ كېسەلخانىدا يېتىپ داۋالانغاندىكى خىراجىتىنىڭ كۆپ قىسمىنى يېزىلارنىڭ يېڭىچە ھەمكارلىشىپ داۋالىنىش سۇغۇرتىسى ئاتچوت قىلىپ بەردى.
</S>
<S ID=8259>
سۇغۇرتىغا قاتناشسىڭىزلا، داۋالانغاندا دۆلەت پۇل بېرىدىكەن، ھازىر كەنتىمىزدىكى نۇرغۇن كىشى ئېغىر كېسەل داۋالىنىش سۇغۇرتىسىغا قاتنىشىشنى بەس – بەستە ئىلتىماس قىلىۋاتىدۇ.
</S>
<S ID=8260>
    كەنتىمىزدە ياشلار كۆپ، بۇ بىر قانچە يىلدا جەمئىيەتتىكى ناچار ئىدىيەنىڭ تەسىرىگە ئۇچراپ، ئورۇنۇپ يۈرۈيدىغان ياشلار كۆپىيىپ قالغانىدى، مېنىڭ ئىچىم بەكمۇ تىت – تىت بولدى، كۆڭلۈمدە ئۇلارنى ناچار ئىدىيەلەردىن توسۇپ قېلىشىمىز كېرەكقۇ، دەپ ئويلىدىم.
</S>
<S ID=8261>
كەنتىمىزدىكى مەدەنىيەت پائالىيەت ئۆيى، تور پائالىيەت ئۆيى بۇنداق ياشلارغا ‹‹كۇمىلاچ يېگۈزۈش››كە باب ياخشى جاي ئىدى.
</S>
<S ID=8262>
قوشنىلىرىم بىلەن پاراڭلىشىش جەريانىدا 2 – ئەترەتتىكى بىر بالىدا ناچار ئىدىيەنىڭ بىخلانغانلىقىنى بايقىدىم.
</S>
<S ID=8263>
قانداق قىلىش كېرەك؟
</S>
<S ID=8264>
مەن ئۇنىڭغا ‹‹دورا›› ئىچكۈزۈشۈم كېرەكتە، شۇنىڭ بىلەن مەن بۇ بالىنى نۇقتىلىق تەربىيەلەشكە باشلىدىم.
</S>
<S ID=8265>
بىرىنچى قېتىم ئۇنىڭ ئۆيىگە بارغىنىمدا، ئۇ مېنى ئۆيىدىن قوغلاپ چىقاردى.
</S>
<S ID=8266>
شۇ چاغدا مەن ئۇنىڭ تېلېفون ئويناشنى ياخشى كۆرىدىغانلىقىنى بايقىدىم – دە، كېيىن ئۇنى كەنتىمىزنىڭ تور مەدەنىيەت پائالىيەت ئۆيىگە باشلاپ بېرىپ، سىرتقى دۇنيا بىلەن ئۇچراشتۇردۇم، ئۇنىڭغا ھۆكۈمەت بىزگە سەپلەپ بەرگەن تەربىيەۋى فىلىملەرنى قويۇپ بەردىم.
</S>
<S ID=8267>
كۆپ قېتىم تەربىيەلىگەندىن كېيىن ئۇنىڭ ئەتراپىدىكى كىشىلەر بىلەن بىرگە ئىشلەۋاتقىنىنى بايقىدىم.
</S>
<S ID=8268>
كېيىن ئۇ مېنى تەشەببۇسكارلىق بىلەن ئىزدەپ كېلىپ، كۆزىگە ياش ئېلىپ تۇرۇپ ئۆزىنىڭ خاتا قىلغانلىقىنى، ئىللەتلىرىنى چوقۇم ئۆزگەرتىدىغانلىقىنى ئېيتتى.
</S>
<S ID=8269>
ھازىر ئۇ كەنتتە مەدەنىيەت ياردەمچىسى بولۇپ ئىشلەۋاتىدۇ، ھۆكۈمەت ھەر ئايدا 500 يۈەن ياردەم پۇلى بېرىدۇ.
</S>
<S ID=8270>
ئۇ ئاساسلىقى كەنتتىكى ياشلارنى كىنو كۆرۈش ۋە مۇسابىقىگە تەشكىللەش ئىشىنى قىلىدۇ.
</S>
<S ID=8271>
ھازىر كەنتىمىزدە ھەر ھەپتىدە پائالىيەت، ھەر ئايدا مۇسابىقە ئۆتكۈزۈلىدۇ.
</S>
<S ID=8272>
    ھازىر كەنتىمىزنىڭ ‹‹ئىككى كومىتېت›› رەھبەرلىك بەنزىسىنىڭ ئەزالىرى ۋە كەنتتىكى بىر قىسىم ئىدىيەسى ئىلغار كىشىلەر تەشۋىقات قوشۇنىمىزغا قاتناشتى.
</S>
<S ID=8273>
بۇنىڭ تەسىرىدە پۇقرالار پارتىيەنىڭ ياخشى سىياسەتلىرىنى بىلدى ھەم چۈشەندى؛ مىننەتدارلىق ئېڭى ئۈزلۈكسىز كۈچەيدى؛ دىن ئەسەبىيلىكى ئىدىيەسىنىڭ خەۋپى، قانۇنسىز دىنىي پائالىيەت ۋە ئۇنىڭ زىيىنىنى ھەقىقىي تونۇپ يەتتى.
</S>
<S ID=8274>
كېيىنكى قەدەمدە مەن كەنتىمىزدىكى بىر قىسىم ئىشسىز ياشلارنىڭ ئىشقا ئورۇنلىشىشىغا ياردەم قىلىپ، كىشىلەرنى تېخنىكا ئۆگىنىش، بىرەر كەسىپنىڭ پېشىنى تۇتۇشقا رىغبەتلەندۈرىمەن.
</S>
<S ID=8275>
    كەنتىمىزدە ھازىر يېڭى ئۆزگىرىشلەر ۋە يېڭى تەرەققىياتلار بولۇۋاتىدۇ، مەن تەشۋىقات خىزمىتىنى داۋاملىق ياخشى ئىشلەپ، پارتىيەنىڭ ياخشى سىياسەتلىرىنى تېخىمۇ كۆپ كىشىگە ۋە ئەۋلادلارغا يەتكۈزىمەن.
</S>
<S ID=8276>
‏    
</S>
</TEXT>
/BODY
/DOC