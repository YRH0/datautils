<DOC>
<DOCID>TIANSHAN.548057</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-07 12:32:47</DATE>
</HEADER>
<BODY>
<HEADLINE>
<S ID=47570>
موينگۈزەردە چاقنىغان ما يۈبىڭ
</S>
</HEADLINE>
<TEXT>
<S ID=47571>
    مۇيەسسەر خېلىل
</S>
<S ID=47572>
    ئۇ بۈگۈنمۇ شۇنداق ئالدىراش بولۇپ كەتتى. ئەتىگەندە يەر ماجىراسى بىلەن كەلگەن نەچچەيلەنىڭ دەۋاسىنى سوراپ بولغاندىن كېيىن، كەنتتىكى ئارتۇق ئەمگەكچىلەرنى ئىشقا ئورۇنلاشتۇرۇش ئۈچۈن ئالاقىلەشكەن كارخانا مەسئۇللىرى بىلەن پاراڭلاشتى.
</S>
<S ID=47573>
ئىشقا تىزىملاتقىلى كەلگەن ياشلارنىڭ سوئاللىرىغا ئېرىنمەي ئۇيغۇر ۋە قازاق تىلىدا جاۋاب بېرىپ، ئۇلارنى بۈگۈن كەلگەن تۆت كارخانىنىڭ ھەممىسىگە تىزىمغا ئالدۇرۇشقا دەۋەت قىلدى.
</S>
<S ID=47574>
ئۇ يەنە چۈشلۈك ئارام ۋاقتىدا كەنتتىكى ئائىلىسى نامرات كامىلجاننىڭ ئۆيىگە بېرىپ، ئۇنىڭ تۇرمۇش ئەھۋالىنى ئىگىلىدى...
</S>
<S ID=47575>
    ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمىتى باشلانغان ئۈچ يىلدىن بۇيان ئىزچىل مانا مۇشۇنداق ئالدىراش يۈرۈۋاتقان بۇ كىشى توققۇزتارا ناھىيەسىنىڭ تىكئېرىق يېزىسى موينگۈزەر كەنتى پارتىيە ياچېيكىسىنىڭ شۇجىسى، كەنتكە چۈشكەن خىزمەت گۇرۇپپىسىنىڭ باشلىقى ما يۈبىڭ.
</S>
<S ID=47576>
    ما يۈبىڭ خۇيزۇ بولۇپ، توققۇزتارا ناھىيەلىك دۆلەت باج ئىدارىسىنىڭ بۆلۈم باشلىقى دەرىجىلىك كادىرى.
</S>
<S ID=47577>
ئۇ 2014 – يىلى 3 – ئايدا موينگۈزەر كەنتىگە خىزمەت گۇرۇپپىسىنىڭ مۇئاۋىن باشلىقى بولۇپ چۈشكەندىن باشلاپ، ئۇدا ئۈچ يىل مۇشۇ كەنتتە تۇرۇپ قالدى.
</S>
<S ID=47578>
    موينگۈزەر كەنتى ئاپتونوم رايون دەرىجىلىك نامرات كەنت بولۇپ، ما يۈبىڭ بۇ كەنتكە چۈشكەن تۇنجى يىلى كەنتنىڭ كۆپ مىللەت ئولتۇراقلاشقان، نوپۇسى كۆپ، تېرىلغۇ يېرى ئاز، كەنت رەھبەرلىك كوللېكتىپىنىڭ رولى ياخشى جارى قىلدۇرۇلمىغان، ئاممىنىڭ كەنت ئىشلىرىغا قاتنىشىش ئاكتىپلىقى ئاجىز، بىكارچىلار كۆپ كەنت ئىكەنلىكىنى، كەنتتە ئىش بېجىرىشنىڭ تولىمۇ تەسلىكىنى بايقىدى.
</S>
<S ID=47579>
    بۇ خىل مۇرەككەپ ئەھۋالدا ئىشنى نەدىن باشلاش كېرەك؟
</S>
<S ID=47580>
ئۇ دەسلەپ ئىشنى كەنت رەھبەرلىك كوللېكتىپىنى رەتلەش، قابىلىيەتلىكلەرنى خىزمەتكە قويۇش، كەنتنىڭ خىزمەت ئىنتىزامىنى چىڭىتىش، كەنت رەھبەرلىك كوللېكتىپىدىكىلەرنىڭ ئىدىيەسىنى بىرلىككە كەلتۈرۈپ، ئامما ئۈچۈن مۇلازىمەت قىلىشتا ئۈلگە بولۇشقا يېتەكلەشتىن باشلىدى.
</S>
<S ID=47581>
22 كىلومېتىر كەنت يولىنى ئاسفالتلاشتۇرۇپ، ئېرىق ياسىتىپ، ئېرىق بويلىرىغا مەنزىرە كۆچەتلىرىنى تىككۈزۈپ، ئاممىنى يېڭىچە يېزا، كەنت قۇرۇش قۇرۇلۇشىغا قاتنىشىشقا سەپەرۋەر قىلدى.
</S>
<S ID=47582>
بۇنىڭ بىلەن كەنتتە ھېيت – بايراملاردا تۈرلۈك پائالىيەتلەر ئۆتكۈزۈلىدىغان، كەنتتىكى چوڭ – كىچىك ھەممە كىشى پائالىيەتلەرگە ئاكتىپ قاتنىشىدىغان يېڭىچە ھالەت شەكىللەندى.
</S>
<S ID=47583>
ما يۈبىڭ مۇئاۋىن گۇرۇپپا باشلىقى بولغان بۇ خىزمەت گۇرۇپپىسى شۇ يىلى ‹‹ئۈچ ئەل›› خىزمىتىدە ئاپتونوم رايون بويىچە ئىلغار خىزمەت گۇرۇپپىسى بولۇپ باھالاندى.
</S>
<S ID=47584>
    ما يۈبىڭ بۇلتۇر 3 – ئايدا يەنە داۋاملىق تۈردە موينگۈزەر كەنتىدە تۇرۇپ قالدى ھەم خىزمەت گۇرۇپپىسىنىڭ باشلىقىلىق ۋەزىپىسىنى ئۈستىگە ئالدى.
</S>
<S ID=47585>
شۇ يىلى 4 – ئايدا ناھىيەلىك پارتكوم تەشكىلات بۆلىمى ئۇنىڭ خىزمىتىنى مۇئەييەنلەشتۈرۈپ، ئۇنى موينگۈزەر كەنتى پارتىيە ياچېيكىسىنىڭ شۇجىلىقىغا تەيىنلىدى.
</S>
<S ID=47586>
    نامرات كەنتنى ئۆزگەرتىشتە ئەڭ ئالدى بىلەن ئاممىنىڭ ئىدىيەسىنى ئازاد قىلىش، ئۇلار بىلەن ھەمكارلىشىش، ئەنئەنىۋى تېرىقچىلىقنى زامانىۋى تېرىقچىلىققا يۈزلەندۈرۈش، ئاممىغا ئەمەلىي قوللىنىلىدىغان كەسپىي تېخنىكا بويىچە تەربىيەلىنىشنىڭ مۇھىملىقىنى ھېس قىلدۇرۇش تولىمۇ مۇھىم ئىدى.
</S>
<S ID=47587>
ما يۈبىڭ ئامما بىلەن قويۇق مۇناسىۋەت ئورنىتىش ئارقىلىق ئۇلارنىڭ ئەھۋالىنى ئىچكىرىلەپ ئىگىلەپ چىقتى ھەم كەنتتىكىلەرنىڭ ئالاھىدىلىكىگە ئاساسەن ئاشپەزلىك، شوپۇرلۇق، كەشتىچىلىك قاتارلىق كەسىپلەر بويىچە تەربىيەلەش ئارقىلىق 800 كىشىنى ئىشقا ئورۇنلاشتۇردى.
</S>
<S ID=47588>
ئەتراپتىكى تۆت كارخانا بىلەن ئالاقىلىشىپ، ئۇلارنى كەنتكە كېلىپ ئىشچى قوبۇل قىلىشقا تەكلىپ قىلىپ، كەنتتىكى ياشلارنىڭ ئىشقا ئورۇنلىشىش يوللىرىنى كېڭەيتتى.
</S>
<S ID=47589>
خىزمەت گۇرۇپپىسى قولغا كەلتۈرگەن تۈر مەبلىغى ۋە ناھىيەلىك دۆلەت باج ئىدارىسىنىڭ ياردىمى بىلەن كەنت كومىتېتى قورۇسىدا 105 كىۋادرات مېتىرلىق بالىلار پائالىيەت ئۆيى ياسىتىپ، ئالىي مەكتەپنى پۈتكۈزگەن بىر ياشنى بۇ يەرگە ئىشقا ئورۇنلاشتۇرۇپ، كەنتتىكى ياش ئاتا – ئانىلارنىڭ سىرتلاردا خاتىرجەم ئىشلىشىگە شارائىت يارىتىپ بەردى.
</S>
<S ID=47590>
پائالىيەت زالى ياسىتىپ، كەنتتىكىلەرنىڭ تۈرلۈك مۇراسىملارنى ئۆتكۈزۈشىگە قولايلىق ياراتتى.
</S>
<S ID=47591>
    موينگۈزەر كەنتىنىڭ 4 – مەھەللىسىدىكى 65 ياشلىق تۇردىخان ھاشىم بۇنىڭدىن ئالتە يىل ئىلگىرى ئېرىدىن ئاجرىشىپ كەتكەنىدى.
</S>
<S ID=47592>
كېيىن ئۇنىڭ قىزىمۇ بىر بالىسى بىلەن ئېرىدىن ئاجرىشىپ كەتتى.
</S>
<S ID=47593>
ئانا – بالا ئىككىيلەن ئولتۇرىدىغان ئۆي يوق بەكمۇ قىينالدى.
</S>
<S ID=47594>
ما يۈبىڭ بۇ ئەھۋالدىن خەۋەر تاپقاندىن كېيىن، كەنتتىكىلەرنى تۇردىخان ھاشىمغا ياردەم قىلىشقا ھەرىكەتلەندۈرۈپ، 40 كىۋادرات مېتىرلىق ئۆي سېلىپ بېرىپ، بىر ئائىلىدىكى ئۈچ جاننى خاتىرجەم قىلدى.
</S>
<S ID=47595>
    بۇ كەنتتە تۇردىخان ھاشىمغا ئوخشاش ما يۈبىڭنىڭ ياردىمىگە ئېرىشكەنلەر خېلى كۆپ.
</S>
<S ID=47596>
ئۇ ھازىرغا قەدەر كەنتنىڭ تۈرلۈك قۇرۇلۇشى ئۈچۈن يۇقىرىدىن 200 مىڭ يۈەن ھەل قىلغاندىن سىرت، كەنتتىكى نامرات دېھقانلارغا ئۆز يېنىدىن 10 نەچچە مىڭ يۈەن چىقىرىپ ياردەم قىلدى.
</S>
<S ID=47597>
    ئەجىر يەردە قالمايدۇ.
</S>
<S ID=47598>
بۇ جەرياندا ئۇ ئاپتونوم رايون ۋە ئوبلاست بويىچە ‹‹ <ئۈچ ئەل > خىزمىتىدىكى ئىلغار شەخس››، ناھىيە ۋە ئوبلاست بويىچە ‹‹ئاساسىي قاتلامدىكى ئىلغار پارتىيە ئەزاسى›› قاتارلىق شەرەپلەرگە ئېرىشتى.
</S>
<S ID=47599>
موينگۈزەر كەنتىگە چۈشكەن بۇ خىزمەت گۇرۇپپىسى ئۇدا ئىككى يىل ئاپتونوم رايون بويىچە ئىلغار كوللېكتىپ شەرىپىگە ئېرىشتى.
</S>
<S ID=47600>
    ھازىر موينگۈزەر كەنتىدە زور ئۆزگىرىشلەر بارلىققا كەلدى.
</S>
<S ID=47601>
كەنت كومىتېتىنىڭ قورۇسى گۈزەل تۈسكە كىردى.
</S>
<S ID=47602>
ئامما قاچانلا كەلسە ئىش بېجىرەلەيدىغان بولدى.
</S>
<S ID=47603>
كەنت پارتىيە ياچېيكىسىنىڭ ئاجىز، چېچىلاڭغۇ دېگەن قالپىقى ئېلىپ تاشلاندى.
</S>
<S ID=47604>
ھەر مىللەت ئامما كەنت پارتىيە ياچېيكىسى بىلەن بىرلىكتە يېڭىچە كەنت قۇرۇشقا ئاتلانغان، تۈرلۈك مەدەنىيەت پائالىيەتلىرى جانلانغان، ھەر مىللەت ئامما بىرلىكتە نامراتلىق قالپىقىنى چۆرۈپ تاشلاش ئۈچۈن تىرىشىدىغان يېڭىچە بىر قىياپەت شەكىللەندى.
</S>
<S ID=47605>
    ما يۈبىڭ گەرچە بۇ يىل 3 – ئايدا پېنسىيەگە چىققان بولسىمۇ، موينگۈزەر كەنتىدە تېخىمۇ چوڭ ئۆزگىرىشلەرنى بارلىققا كەلتۈرۈش ئۈچۈن داۋاملىق ئالدىراش ئىشلىمەكتە.
</S>
</TEXT>
/BODY
/DOC