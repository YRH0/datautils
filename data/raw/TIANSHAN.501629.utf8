<DOC>
<DOCID>TIANSHAN.501629</DOCID>
<HEADER>
<CLASS>شىنجاڭ</CLASS>
<DATE>2016-02-24 20:46:17</DATE>
</HEADER>
<BODY>
<HEADLINE>
<S ID=15293>
يول تاپقىنىڭ ــ پۇل تاپقىنىڭ
</S>
</HEADLINE>
<TEXT>
<S ID=15294>
    شىنجاڭ «مۆجىزە» خەلقئارا سودا چەكلىك شىركىتى رايونىمىزدىكى كىچىك، مىكرو كارخانىلارنىڭ چوڭ يەرمەنكىلەرگە قاتنىشىش سالاھىيىتىگە ئېرىشەلمەسلىكى سەۋەبلىك، ئۆز خاسلىقى، ئەۋزەللىكىنى نامايان قىلىش پۇرسىتىگە ئېرىشەلمەيۋاتقانلىقىنى كۆزدە تۇتۇپ، يېقىندا ئۈرۈمچى دۆڭكۆۋرۈك تىياتىرخانىسىدا شىنجاڭدىكى كىچىك، مىكرو مىللىي كارخانىلارنىڭ تۇنجى قېتىملىق ‹‹يىپەك يولى كارۋانلار يىغىلىشى››نى ئۆتكۈزدى.
</S>
<S ID=15295>
    شىنجاڭ ‹‹مۆجىزە›› خەلقئارا سودا چەكلىك شىركىتىنىڭ لىدىرى ئىلھامجان مامۇت مۇنداق دېدى: مەبلەغ سالغۇچىلار، ئىختىساسلىقلار ۋە ھەمكارلاشقۇچىلارنى ئۆزئارا ئۇچراشتۇرىدىغان بۇ قېتىمقى خېرىدار چاقىرىش يىغىلىشىمىزغا، رايونىمىزدىكى يېمەك – ئىچمەك، كىيىم – كېچەك، ماشىنىسازلىق، ساغلاملىق قاتارلىق ساھەلەردىن 80دىن ئارتۇق كارخانا تىزىملاتقانىدى، بىراق يەرمەنكە ئورنى كىچىك بولغانلىقتىن 40تىن ئارتۇق كارخانا يىغىلىشقا ئىشتىراك قىلالىدى.
</S>
<S ID=15296>
بىز كىچىك، مىكرو كارخانىلارغا مۇشۇنداق سەھنە ھازىرلاپ بېرىشتە، ئۇلارنىڭ ئۆزئارا پىكىر ئالماشتۇرۇشى، مەھسۇلاتلىرىنى تونۇشتۇرۇشى ۋە ھەمكارلىق ئورنىتىشى ئۈچۈن ئىمكانىيەت يارىتىپ بېرىشىنى مەقسەت قىلدۇق.
</S>
<S ID=15297>
    ئۈرۈمچى تەڭرىتاغ رايونلۇق يەككە، خۇسۇسىي كارخانىچىلار جەمئىيىتىنىڭ باشلىقى ئىبراھىم ئارىپ يىغىلىشنىڭ ئەھمىيىتى ئۈستىدە توختىلىپ مۇنداق دېدى: كىچىك، مىكرو كارخانىلار بۇ يەرمەنكە ئارقىلىق ئۆزئارا چۈشىنىش، ئۆزئارا تەجرىبە ئالماشتۇرۇش پۇرسىتىگە ئېرىشكەندىن سىرت، ھەمكارلىق ئارقىلىقلا خىرىسقا ئورتاق تاقابىل تۇرغىلى بولىدىغانلىقىنى تونۇپ يېتەلەيدۇ ھەم ئورتاق تەرەققىيات پۇرسىتىنى ئىزدىيەلەيدۇ.
</S>
<S ID=15298>
    بۇ قېتىمقى يەرمەنكىگە قاتناشقۇچى كارخانىلار شىنجاڭدىن ھالقىپ ئوتتۇرا ئاسىياغىچە كېڭەيگەن بولۇپ، ئۆزبېكىستاننىڭ شىركەتلىرىمۇ بۇ يەرمەنكىدە بىر كىشىلىك ئورۇنغا ئىگە بولدى.
</S>
<S ID=15299>
ئۆزبېك مىللىي كىيىم – كېچەك شىركىتىنىڭ دىرېكتورى زەھار ئەكبەر مۇنداق دېدى: بىز بۇ يەرمەنكىگە ئاساسلىق رەخت، يىپەك ئەتلەس قاتارلىقلارنى ئېلىپ كەلدۇق، شىنجاڭلىق قېرىنداشلىرىمىزغا مەھسۇلاتلىرىمىزنى تونۇشتۇرساق ھەم كەسىپداش شىركەتلەر بىلەن ھەمكارلىق ئورناتساق دېگەن ئويىمىز بار.
</S>
<S ID=15300>
‏    
</S>
</TEXT>
/BODY
/DOC