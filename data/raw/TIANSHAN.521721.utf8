<DOC>
<DOCID>TIANSHAN.521721</DOCID>
<HEADER>
<CLASS>ئۈرۈمچى</CLASS>
<DATE>2016-05-08 13:21:54</DATE>
</HEADER>
<BODY>
<HEADLINE>
<S ID=27487>
ئېلېكتىرونلۇق بەلگە چاپلانمىغان ئاپتوموبىللارغا 15–ئىيۇندىن باشلاپ گاز قاچىلانمايدۇ
</S>
</HEADLINE>
<TEXT>
<S ID=27488>
   ئۈرۈمچى شەھەرلىك سۈپەت – تېخنىكا نازارەتچىلىكى ئىدارىسىدىن ئىگىلىشىمىزچە، ئۈرۈمچى شەھىرىدىكى ئاپتوموبىللارغا گاز قاچىلايدىغان پونكىتلاردا 5 – مايدىن باشلاپ ئومۇميۈزلۈك ئېلېكتىرونلۇق بەلگە+كۆك ئاسمان كارتىسىنى تەكشۈرۈپ دەلىللەپ گاز قاچىلاشنى يېپىق ھالەتتە يولغا قويۇپ، 15 – ئىيۇندىن كېيىن ئېلېكتىرونلۇق بەلگە چاپلىمىغان ۋە كۆك ئاسمان كارتىسىنى بېجىرمىگەن ئاپتوموبىللارغا گاز قاچىلانمايدىكەن.
</S>
<S ID=27489>
   تونۇشتۇرۇلۇشىچە، ئاپتوموبىللارنىڭ گاز باكىدىكى ئېلېكتىرونلۇق بەلگىنى تەكشۈرۈپ نازارەت قىلىش سىستېمىسىنى يولغا قويۇشتا ‹‹دەرىجىدىن تاشقىرى يۇقىرى چاستوتا+يۇقىرى چاستوتا›› دىن ئىبارەت قوش چاستوتىلىق ئېلېكتىرونلۇق بەلگە ئەندىزىسى قوللىنىلىپ، ‹‹ئۈرۈمچى كۆك ئاسمان گاز قاچىلاش كارتىسى››نى ئومۇميۈزلۈك يولغا قويىدىكەن، ئاخىرىدا ‹‹بىر كارتا›› تۈزۈمى ئىشقا ئاشۇرۇلۇپ، ‹‹گاز قاچىلاش كارتىسى، گاز قاچىلاش باكى، ئېلېكتىرونلۇق بەلگە›› ئۈچ بىر گەۋدىلەشكەن، ئۈچ تەرەپ بىرلىكتە ھەرىكەتلىنىش شەكلى قوللىنىلىپ، ھەم ئاپتوموبىلنى باشقۇرۇش ھەم باك بىخەتەرلىكىنى تەكشۈرۈش، نازارەت قىلىش ئىشقا ئاشۇرۇلىدىكەن.
</S>
<S ID=27490>
   كۆك ئاسمان كارتىسىغا ئاپتوموبىللارنىڭ يۈرۈش ئۇچۇرى كىرگۈزۈلگەن بولۇپ، ئۈرۈمچى شەھىرىدىكى ئاپتوموبىللارنىڭ ئېلېكتىرونلۇق بەلگىسى بىلەن كۆك ئاسمان كارتىسى بىرلا ۋاقىتتا تەكشۈرۈپ دەلىللىنىپ، ئاپتوموبىل، گاز باكىنىڭ بىردەك بولۇشىغا كاپالەتلىك قىلىنىپ، گاز باكىنى تىزىمغا ئالدۇرماي، ئۆز ئالدىغا ئالماشتۇرغاندىن كېيىن تولۇقلاپ ئورنىتىش ئەھۋالىنىڭ يۈز بېرىشىدىن ئۈنۈملۈك ساقلىنىدىكەن. ئۇنىڭدىن باشقا، گاز قاچىلاش پونكىتلىرىدا ئېلېكتىرونلۇق بەلگە بىلەن كۆك ئاسمان كارتىسىنى تەكشۈرۈپ دەلىللەش ئەندىزىسى يېپىق ھالەتتە مەجبۇرىي ئىجرا قىلىنىدىكەن، ئېلېكتىرونلۇق بەلگىنىڭ تولۇقلاپ چاپلىنىش خاتىرىسىنىڭ توغرىلىقى ۋە مۇكەممەل بولۇشىنى يۇقىرى كۆتۈرۈش ئۈچۈن، ئاپتوموبىل ئىگىسى كارتىسىنى تەكشۈرتۈپ دەلىللەتكەندىن كېيىن، گاز قاچىلايدىكەن ھەم قاچىلىغان گازغا ئاساسەن ھەق تۆلەيدىكەن.
</S>
<S ID=27491>
   ئىگىلىنىشىچە، ھازىرغا قەدەر ئۈرۈمچى شەھىرىدە ئېلېكتىرونلۇق بەلگە چاپلانغان ئاپتوموبىل 143 مىڭ 800، گاز پونكىتلىرى تارقاتقان بەلگە چاپلانغان گاز باكى 162 مىڭ 700، بېجىرىلگەن كۆك ئاسمان كارتىسى 137 مىڭ 700 ئىكەن، ئۈرۈمچى شەھىرىدىكى گاز باكىنى تەكشۈرىدىغان 11 پونكىت ئېلېكتىرونلۇق بەلگە چاپلاش كەسپىنى ۋە يېزا ئىگىلىك بانكىسىنىڭ ئالتە تورلاشتۇرۇلغان پونكىتى كۆك ئاسمان كارتىسى كەسپىنى بېجىرىدىكەن، ھەر كۈندىكى نورمال خىزمەت كۈنىدە ئوتتۇرا ھېساب بىلەن 150 ئابۇنىچى يېڭىدىن كۆپىيىدىكەن.
</S>
<S ID=27492>
   15 – ئىيۇندىن ئىلگىرى ئۈرۈمچى شەھىرىدىكى ئاپتوموبىللارنىڭ ئېلېكتىرونلۇق بەلگە چاپلاپ گاز قاچىلاش نىسبىتى %100كە يەتكۈزۈلىدىكەن. ئۈرۈمچى شەھىرىدىكى 102 گاز قاچىلاش پونكىتىدا بىردىن گاز قاچىلاش مىلتىقى ئۈرۈمچى شەھىرىگە سىرتتىن كىرگەن ئاپتوموبىللارغا گاز قاچىلاشقا قالدۇرۇلىدىكەن. (ئۆز خەۋىرىمىز)
</S>
<S ID=27493>
‏
</S>
</TEXT>
/BODY
/DOC