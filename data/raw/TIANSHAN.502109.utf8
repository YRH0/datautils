<DOC>
<DOCID>TIANSHAN.502109</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-02-25 20:38:27</DATE>
</HEADER>
<BODY>
<HEADLINE>
<S ID=15876>
ئۈچ لەۋھەگە مۇجەسسەملەنگەن مېھىر-مۇھەببەت ھېكايىلىرى
</S>
</HEADLINE>
<TEXT>
<S ID=15877>
تەكلىپلىك مۇخبىرىمىز قېيۇم قادىر
</S>
<S ID=15878>
    قومۇل ۋىلايەتلىك مەدەنىيەت يۇرتى يىغىن زالىدا يېقىندا تەسىرلىك بىر ئىش بولدى، قومۇل شەھىرىنىڭ راھەتباغ يېزىسى بورىچى تۇر كەنتى 2 – ئەترىتىنىڭ باشلىقى يۈسۈپ مامۇت، 1 – ئەترەتتىكى دېھقان تاھىر سالى، ھىمىت يۇنۇس قاتارلىقلار ۋىلايەتلىك مەدەنىيەت يۇرتىنىڭ باشلىقىغا بىر قېتىمدىلا ئۈچ لەۋھە تەقدىم قىلىپ، قومۇل ۋىلايەتلىك مەدەنىيەت يۇرتىدىن ‹‹ئۈچ ئەل›› خىزمىتى بويىچە بورىچى تۇر كەنتىكە چۈشكەن كادىرلارنىڭ كەنت ئىشلىرىغا ھەر تەرەپتىن غەمخورلۇق قىلغانلىقىغا سەمىمىي تەشەككۈرىنى بىلدۈردى.
</S>
<S ID=15879>
    بىرىنچى لەۋھەدىكى ھېكايە
</S>
<S ID=15880>
    كەنتكە چۈشكەن كادىرلار كەنتىمىزگە ياخشى ئىشتىن بىرنى قىلىپ بەردى، ئۇلار بورىچى تۇر كەنتىنىڭ 1 –، 2 – ئەترىتىدىكى كونا قۇدۇققا سۇ پومپىسى ئورنىتىپ بېرىپ، نەچچە يىلدىن بۇيان ئاممىنىڭ بېشىنى قاتۇرۇپ كەلگەن يەر سۇغىرىش قىيىن بولۇش مەسىلىسىنى ھەل قىلدى، كەنتتىكىلەر بۇنىڭدىن تولىمۇ مىننەتدار بولدى، دېدى بورىچى تۇر كەنتى 2 – ئەترىتىنىڭ باشلىقى يۈسۈپ مامۇت ھاياجانلانغان ھالدا.
</S>
<S ID=15881>
    قومۇل ۋىلايەتلىك مەدەنىيەت – تەنتەربىيە، رادىيو – تېلېۋىزىيە، ئاخبارات – نەشرىيات ئىدارىسىدىن ‹‹ئۈچ ئەل›› خىزمىتى بويىچە قومۇل شەھىرىنىڭ راھەتباغ يېزىسى بورىچى تۇر كەنتىگە چۈشكەن كادىرلار ئامما ئارىسىغا چوڭقۇر چۆكۈپ، ئاممىنىڭ قىيىنچىلىقىنى ئىگىلەش جەرياندا، بورىچى تۇر كەنتىنىڭ 1 –، 2 – ئەترىتىدىكى كونا قۇدۇقنىڭ سۇ پومپىسىدا دائىم چاتاق چىقىپ تۇرىدىغانلىقى، ھەر قېتىم ئەتىيازلىق تېرىلغۇ باشلىنىدىغان چاغدا كاشىلا كۆرۈلۈپ، ئىشلىتىشتىن توختايدىغانلىقى، ناۋادا قۇدۇقنى ۋاقتىدا رېمونت قىلمىسا 800 مو تېرىلغۇ يەرنىڭ تېرىقچىلىقى تەسىرگە ئۇچراپ، ھوسۇل ئېلىشقا كاپالەتلىك قىلغىلى بولمايدىغانلىقىدىن خەۋەر تېپىپتۇ.
</S>
<S ID=15882>
كەنتكە چۈشكەن كادىرلار كۆپ قېتىم تەكشۈرۈپ، 36 مىڭ يۈەن مەبلەغ ئاجرىتىپ، قۇدۇققا سۇ پومپىسى ئورنىتىپ بېرىپ، كەنتنىڭ تېرىلغۇ يەرلەرنى سۇغىرىشى قىيىن بولۇش مەسىلىسىنى ھەل قىلىپ بېرىپتۇ.
</S>
<S ID=15883>
    ئىككىنچى لەۋھەدىكى ھېكايە
</S>
<S ID=15884>
    بورىچى تۇر كەنتى 4 – ئەترىتىدىكى دېھقان ھىمىت يۇنۇسنىڭ ئائىلىسىدە قىيىنچىلىق بىر قەدەر ئېغىر بولۇپ، خوتۇنىنىڭ كېسىلىنى داۋالىتىش ۋە ئوپېراتسىيە قىلدۇرۇش ئۈچۈن نۇرغۇن چىقىم قىپتۇ، شۇ سەۋەبتىن تولۇق ئوتتۇرا مەكتەپنىڭ 3 – يىللىقىدا ئوقۇۋاتقان قىزىنىڭ ئوقۇش پۇلىنى تۆلىيەلمەي مەكتەپتىن چېكىندۈرۈشكە مەجبۇر بوپتۇ.
</S>
<S ID=15885>
كەنتكە چۈشكەن كادىرلار بۇ ئەھۋالدىن خەۋەر تاپقاندىن كېيىن، كەنت ئاھالە كومىتېتى ۋە كەنت كادىرلىرى بىلەن بىللە، بۇ ئائىلىگە 2000 يۈەن پۇل ئىئانە قىپتۇ، لېكىن بۇ پۇل بىلەن يەنىلا ئوقۇش پۇلىنى ھەل قىلغىلى بولمايدىغانلىقىنى ھېس قىلىپ، كۆپ قېتىم قومۇل ۋىلايەتلىك مائارىپ ئىدارىسى بىلەن ئالاقىلىشىپ، بۇ ئوقۇغۇچىنى مەكتەپ قوينىغا قايتۇرۇپ كەپتۇ ھەم ئۇنىڭ 4000 يۈەن ئوقۇش پۇلىنى كۆتۈرۈۋېتىپتۇ.
</S>
<S ID=15886>
    ئۈچىنچى لەۋھەدىكى ھېكايە
</S>
<S ID=15887>
    دېھقان تايىر سالىنىڭ ئوغلى شاڭخەي تەبىئىي پەن ۋە سانائەت پەنلىرى ئۇنىۋېرسىتېتىدا ئوقۇۋاتقان بولۇپ، ئالىي مەكتەپنى پۈتكۈزۈشكە بىر يىل قالغاندا قىيىنچىلىق تۈپەيلى ئوقۇش پۇلىنى تۆلىيەلمەي مەكتەپتىن چېكىنىپتۇ.
</S>
<S ID=15888>
كادىرلار ئەھۋال ئىگىلەش جەريانىدا، بۇ ئەھۋالدىن خەۋەر تاپقاندىن كېيىن دەرھال مەكتەپ بىلەن ئالاقىلىشىپتۇ، لېكىن مەكتەپتىن چېكىنگىنىگە بىر يىلدىن ئاشقان بولغاچقا، مەكتەپكە قايتۇرۇپ كېلىشكە ئامال بولماپتۇ، شۇنداقتىمۇ كەنتكە چۈشكەن كادىرلار مۇناسىۋەتلىك ئورۇنلار بىلەن ئالاقىلىشىپ، ئۇنىڭغا نېفىت شىركىتىدىن ئىش ئورنى تېپىپ بېرىپتۇ، تايىر سالىنىڭ ئوغلى تەربىيەلەش كۇرسىغا قاتنىشىپ، ئىمتىھاندىن ئوڭۇشلۇق ئۆتۈپ، ھازىر شىركەتكە رەسمىي قوبۇل قىلىنىپ، تۇرمۇشى كاپالەتكە ئىگە بوپتۇ.
</S>
<S ID=15889>
‏
</S>
</TEXT>
/BODY
/DOC