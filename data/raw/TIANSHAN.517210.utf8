<DOC>
<DOCID>TIANSHAN.517210</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-04-13 13:19:52</DATE>
</HEADER>
<BODY>
<HEADLINE>
<S ID=25005>
‹‹يېڭى ئېقىم››دا يېڭى ‹‹كۈي››
</S>
</HEADLINE>
<TEXT>
<S ID=25006>
  ئابلىمىت ئابلىز
</S>
<S ID=25007>
  شەھەرلىك ‹‹يېڭى ئېقىم›› سانائەت – سودا چەكلىك شىركىتىنىڭ باش دىرېكتورى، ئايال كارخانىچى پەن ۋېنشيەن بىلەن كۆرۈشكىنىمدە، ئۇنىڭ ئۇيغۇر تىلىنى ناھايىتى راۋان سۆزلىشى دىققىتىمنى تارتتى.
</S>
<S ID=25008>
ئۇنىڭ شىركىتى ئاقار ئېچىش رايونىدا بولۇپ، قومۇل شەھىرىنىڭ شەھەرئىچى يېزىسىدىن تەخمىنەن ئالتە كىلومېتىر يىراقلىقتا ئىدى.
</S>
<S ID=25009>
ئاپتوموبىل بىلەن ئۇنىڭ شىركىتىگە بارغۇچە پارىڭىمىز قىزىپ كەتتى.
</S>
<S ID=25010>
   ـ ئۇيغۇرچىنى ئەجەپ راۋان سۆزلەيدىكەنسىز، ئۇيغۇرچىنى قانداق ئۆگەندىڭىز؟ دەپ گەپ كوچىلىدىم ئۇنىڭدىن.
</S>
<S ID=25011>
   ـ مەن شەھەرئىچى يېزىسىدا تۇغۇلغان، كىچىكىمىزدىن ئۇيغۇر بالىلار بىلەن بىللە ئويناپ چوڭ بولغانلىقىمىز ئۈچۈن بىز بىر ئائىلە كىشىلىرى ھەممىمىزلا ئۇيغۇرچە سۆزلىيەلەيمىز، دېدى ئۇ.
</S>
<S ID=25012>
   پاراڭ تېمىمىز تەبىئىيلا ئۇلارنىڭ ئائىلە تارىخىغا مەركەزلەشتى. پەن ۋېنشيەننىڭ دادىسى پەن چاڭسەي، ئانىسى لۇ سەيچىڭ 1966 – يىلى قومۇلغا كېلىپ، شەھەرئىچى يېزىسىدا ئولتۇراقلىشىپ قالغان ئىكەن.
</S>
<S ID=25013>
پەن چاڭسەي چىقىشقاق، ئاق كۆڭۈل كىشى بولغاچقا، مەھەللىدىكىلەر بىلەن تېزلا چىقىشىپ كېتىپتۇ.
</S>
<S ID=25014>
قولۇم – قوشنىلار بىلەن ئىشلەپچىقىرىش، تۇرمۇشتا بىللە بولۇش جەريانىدا ئۇيغۇرچىنىمۇ ئوبدانلا ئۆگىنىۋاپتۇ.
</S>
<S ID=25015>
پەن چاڭسەينىڭ بەش قىزى، بەش ئوغلى بولۇپ، بالىلىرىمۇ مەھەللىدىكى ئۇيغۇر بالىلار بىلەن بىللە ئويناپ چوڭ بوپتۇ.
</S>
<S ID=25016>
پەن چاڭسەي باشقىلارغا ياردەم بېرىشنى خۇشاللىق دەپ بىلىدىغان بولغاچقا، ئۇيغۇر يۇرتداشلار قىيىنچىلىقتا قالغاندا كۈچىنىڭ يېتىشىچە ياردەم قىپتۇ.
</S>
<S ID=25017>
قولۇم – قوشنىلىرىمۇ ئۇنىڭغا مېھرىبانلىق يەتكۈزۈپ، ئۇلار مىللەتلەر ئىتتىپاقلىقىنىڭ ئۈلگىلىرىدىن بولۇپ قاپتۇ.
</S>
<S ID=25018>
   پەن چاڭسەي 1979 – يىلى مۇناسىۋەتلىك تارماقلارنىڭ ياردىمىدە شەھەرئىچى يېزىسىدا شۇلتا زاۋۇتى قۇرۇپ، يەرلىكتىكى ئۇيغۇر قېرىنداشلىرىدىن 150 كىشىنى ئىشلىتىپ، ئۇلارنىڭ تۇرمۇشىنىڭ ياخشىلىنىشىغا تۈرتكە بوپتۇ.
</S>
<S ID=25019>
ئۇ بېيىغاندا شەھەرئىچى، راھەتباغ يېزىسىدىكى ‹‹بەشتە كاپالەتلىك›› ئائىلىلەرنى ئۇن، ياغ، گۈرۈچ، نەق پۇل بىلەن يوقلاپ تۇرۇشنى دائىملىق ئىشىغا ئايلاندۇرۇپتۇ.
</S>
<S ID=25020>
شۇ يىللىرى شەھەرئىچى يېزىسىدىكى مەكتەپلەردىكى ئوقۇتقۇچىلارغا 500 ۋېلىسىپىت ئىئانە قىپتۇ.
</S>
<S ID=25021>
شەھەرئىچى يېزىسىنىڭ مەگەش كەنتىدىكى يىمىت ھاپىز ئەينى يىللىرى شىركەتنىڭ ئامانلىق خادىملىقىنى قىلغان بولۇپ، ئۇ ئەينى ۋاقىتتىكى ئىشلارنى ئەسلەپ مۇنداق دېدى: پەن خوجايىن يېزىدىكى ئۇيغۇر قېرىنداشلارنىڭ غېمىنى كۆپ يېدى، ئۆرپ – ئادىتىمىزگە بەكمۇ ھۆرمەت قىلاتتى.
</S>
<S ID=25022>
ئۇلارنىڭ ئائىلىسىدىكىلەر مەھەللىدىكىلەر بىلەن ئۇرۇق – تۇغقاندەكلا بولۇپ كەتكەنىدى.
</S>
<S ID=25023>
ئۇ زاۋۇتتىكى بەزى ئىشچىلارنىڭ ئىقتىسادىي قىيىنچىلىق تۈپەيلىدىن زاۋۇتقا بېرىپ – كېلىشتە ۋېلىسىپىت ئالالمىغانلىقىنى ئۇقۇپ، ئەينى ۋاقىتتىكى داڭلىق ماركىلىق ۋېلىسىپىتتىن 80نى سېتىۋېلىپ، ئائىلىسىدە قىيىنچىلىقى بار ئىشچىلارغا تارقىتىپ بەرگەنىدى.
</S>
<S ID=25024>
   پەن ۋېنشيەننىڭ دېيىشىچە، ئۇ 1984 – يىلى ئوتتۇرا مەكتەپنى پۈتكۈزۈپلا ئاپتونوم رايونلۇق كادىرلار ئىقتىساد باشقۇرۇش ئىنستىتۇتىدا كارخانا باشقۇرۇش كەسپىدە ئوقۇپتۇ. مەكتەپنى پۈتكۈزگەندىن كېيىن دادىسىنىڭ زاۋۇتىدا بىر مەزگىل ئىشلەپتۇ.
</S>
<S ID=25025>
چوڭ ئىشلارنى ۋۇجۇدقا چىقىرىشنى ئارزۇ قىلغان پەن ۋېنشيەن 1993 – يىلى ۋۇخەندىكى مەلۇم بىر ئۇنىۋېرسىتېتتا ئىقتىساد باشقۇرۇش كەسپىدە ئوقۇپ، ئوقۇش پۈتكۈزگەندىن كېيىن گۇاڭدۇڭ جۇڭشەن ئۇنىۋېرسىتېتىدا ئوقۇتقۇچى بولۇپ ئىشلەپتۇ.
</S>
<S ID=25026>
2006 – يىلى قومۇلغا كەلگەندە قومۇلدا يېمەك – ئىچمەك كەسپىنىڭ ئىستىقباللىق كەسىپ ئىكەنلىكىنى ئۇقۇپ، ئۆز ئالدىغا ئىگىلىك تىكلەش، يۇرتداشلىرىغا بىرەر ئەھمىيەتلىك ئىش قىلىپ بېرىش ئارزۇسىنىڭ تۈرتكىسىدە، 2009 – يىلى خىزمىتىدىن ئىستېپا بېرىپ، قومۇلغا قايتىپ كېلىپ، 2010 – يىلى 8 – ئايدا قومۇل شەھىرىنىڭ شىنمىن 6 – يولى بويىدىكى ئىككى مو يەرگە 3 مىليون يۈەندىن ئارتۇق مەبلەغ سېلىپ، 5000 كىۋادرات مېتىرلىق يېمەك – ئىچمەك زاۋۇتى قۇرۇپ ئىشقا كىرىشتۈرۈپتۇ.
</S>
<S ID=25027>
ئۇ دەسلەپتە كالا گۆشى كومىلىچى ۋە چۆچۈرە چىقىرىپ بازارغا ساپتۇ. زاۋۇتقا ئۇيغۇر يۇرتداشلىرىدىن 60 كىشىنى ئىشقا ئورۇنلاشتۇرۇپتۇ.
</S>
<S ID=25028>
زاۋۇت كىچىكلىك قىلىپ قالغاندا مۇناسىۋەتلىك تارماقلارنىڭ قوللىشى ۋە ئۆزىنىڭ يىغقان مەبلىغى بىلەن 2012 – يىلى ئاقار ئېچىش رايونىدىن يەر سېتىۋېلىپ، 130 مىليون يۈەن مەبلەغ سېلىپ، 15 مىڭ كىۋادرات مېتىر كۆلەمدە زاۋۇت قۇرۇپ، بۇلتۇر 10 – ئايدا ئىشقا كىرىشتۈرۈپتۇ.
</S>
<S ID=25029>
ھازىر زاۋۇتتا كالا، قوي گۆشى، ياڭاق، چىلان، قوغۇن، توخۇ، تۇخۇم، پۇرچاق ئۇيۇتمىسى قاتارلىق 232 خىل مەھسۇلات ئىشلەپچىقىرىلىدىكەن.
</S>
<S ID=25030>
مەھسۇلاتلارنىڭ سېتىلىشى تېز بولۇپ، مەھسۇلات بازار ئېھتىياجىنى قامدىيالماي قاپتۇ.
</S>
<S ID=25031>
مەھسۇلاتلار ئاپتونوم رايونىمىزدىلا ئەمەس، بېيجىڭ، شاڭخەي، گۇاڭدۇڭ، شېنجېن قاتارلىق جايلاردىمۇ بازار تېپىپتۇ.
</S>
<S ID=25032>
زاۋۇتقا باركۆل ناھىيەسى، قومۇل شەھىرىنىڭ ئاستانە، قارادۆۋە، پالۋانتۇر بازارلىرى ۋە شەھەر ئىچى، راھەتباغ يېزىسىدىكى 330 ئېشىنچا ئەمگەكچى ئىشقا ئورۇنلىشىپتۇ.
</S>
<S ID=25033>
   كىچىكىمدىن ئۇيغۇر قېرىنداشلار ئىچىدە ياشىغانلىقىم ئۈچۈن، ئۇلارغا مېھىر – مۇھەببىتىم چوڭقۇر، دېدى پەن ۋېنشيەن، شۇڭا زاۋۇتقا ئاساسەن يەرلىكتىكى مىللىي قېرىنداشلارنى قوبۇل قىلدىم.
</S>
<S ID=25034>
بۇ يىل ئاۋغۇستتا 8000 كىۋادرات مېتىرلىق يەنە بىر ئىشلەپچىقىرىش سېخى قۇرماقچى بولۇۋاتىمەن، شۇنداق بولغاندا يەنە 500 ئېشىنچا ئەمگەكچىنى ئىشقا ئورۇنلاشتۇرالايمەن.
</S>
<S ID=25035>
جەمئىيەتكە، يۇرتداشلىرىمغا بولغان مەسئۇلىيىتىمنى ئادا قىلالىسام بۇنىڭدىن ئالەمچە پەخىرلىنىمەن.
</S>
<S ID=25036>
   شەھەرئىچى يېزىسىدىن بۇ زاۋۇتقا ئىشقا ئورۇنلاشقان، زاۋۇتنىڭ ئىشلەپچىقىرىشىغا مەسئۇل تۆمۈر ئابدۇرېھىم ماڭا زاۋۇتنىڭ ياتاق، ئاشخانا ۋە ئىشلەپچىقىرىش سېخلىرىنى كۆرسەتتى.
</S>
<S ID=25037>
زاۋۇتنىڭ ئاشخانا، ياتاقلىرى يۈرۈشلەشتۈرۈلگەن بولۇپ، ئىشچىلارغا ھەقىقەتەن قولايلىق يارىتىلىپتۇ.
</S>
<S ID=25038>
يىراقتىن كەلگەن ئىشچىلار زاۋۇتنىڭ ياتاق، تاماقلىرىدىن ھەقسىز بەھرىلىنىدىكەن.
</S>
<S ID=25039>
ئۇلارنىڭ ‹‹بەش خىل›› سۇغۇرتا پۇلى تاپشۇرۇلغاندىن سىرت، ئايدا 2200 يۈەندىن ئارتۇق مائاش ئالالايدىكەن.
</S>
<S ID=25040>
   قومۇل شەھىرىنىڭ راھەتباغ يېزىسى چاڭغۇ كەنتىدىكى ئېزىز ئوسمان، ئايەتگۈل ياقۇپ ئەر – خوتۇن ئىككىيلەننىڭ 2.8 مو تېرىلغۇ يېرى بولۇپ، ئىقتىسادىي ئەھۋالى ئانچە ياخشى ئەمەس ئىدى.
</S>
<S ID=25041>
بۇ يىل ‹‹ئۈچ ئەل›› خىزمىتى بويىچە چاڭغۇ كەنتىگە چۈشكەن كادىرلارنىڭ تونۇشتۇرۇشى بىلەن ئۇلار بۇ زاۋۇتقا ئىشقا ئورۇنلىشىپتۇ.
</S>
<S ID=25042>
ئايەتگۈل ياقۇپ مۇنداق دېدى: خىزمىتىمىزگە خېلى كۆنۈپ قالدۇق، شىركەتكە ئىشقا ئورۇنلىشىپ ئائىلە يۈكىمىزنى خېلى يېنىكلەتتۇق، شىركەت مەسئۇللىرى ۋە كەنتكە چۈشكەن كادىرلارغا رەھمەت ئېيتىمىز.
</S>
<S ID=25043>
   ئۇقۇشىمچە، پەن ۋېنشيەن پۇل تاپقاندا جەمئىيەتكە بولغان مەسئۇلىيىتىنى بىر كۈنمۇ ئۇنتۇپ قالماپتۇ.
</S>
<S ID=25044>
ئۆتكەن ئاينىڭ ئاخىرى ئۇ راھەتباغ يېزىسىدىكى ئائىلىسىدە قىيىنچىلىقى بار ئىككى ئائىلىنىڭ ئالىي مەكتەپتە ئوقۇۋاتقان ئىككى پەرزەنتىگە 1000 يۈەندىن ئوقۇش ياردەم پۇلى بېرىپتۇ ۋە ئۇلار مەكتەپ پۈتكۈزگىچە ياردەم بېرىدىغانلىقىنى بىلدۈرۈپتۇ.
</S>
<S ID=25045>
ئۇ بۇ يىل زاۋۇتتىكى بالىسى ئاغرىپ قالغان بىرنەچچە ئىشچىغا ئىقتىسادىي ياردەم بېرىپتۇ.
</S>
<S ID=25046>
ئۇ يەنە جىگدە قۇدۇق كەنتىدىكى ئابدۇل نىيازنىڭ بىرنەچچە يىل ئىلگىرى ئېغىر كېسەل بولۇپ، تۇرمۇشتا قىينىلىپ قالغانلىقىنى ئاڭلاپ، بىر يىلدىن بۇيان ئۇلارغا كۆمۈر، ئۇن، ياغ ياردەم قىپتۇ. يەنە ئايدا 500 يۈەن نەق پۇل بېرىشنى ئورۇنلاشتۇرۇپ قويۇپتۇ.
</S>
<S ID=25047>
پەن ۋېنشيەن يەنە زاۋۇتتا ياخشى ئىشلىگەنلەرگە ئاپتوموبىل بېرىش، ئون يىل ئىزچىل ياخشى ئىشلىگەنلەرگە 75 كىۋادرات مېتىرلىق بىنا ئۆيدىن بىر يۈرۈش مۇكاپات بېرىش تۈزۈمىنى يولغا قويغاندىن كېيىن، قومۇل شەھىرىنىڭ تەڭرىتاغ يېزىسى ئىرغايتى كەنتىدىكى سۇلايمان ئەمەت، مەريەمگۈل ئاسىپ ئەر – خوتۇننىڭ خىزمەتتىكى ئىپادىسى ئالاھىدە ياخشى بولغاچقا، بۇلتۇر يىل ئاخىرى پەن ۋېنشيەن ئۇلارغا 80 مىڭ يۈەنلىك ئاپتوموبىلدىن بىرنى ئېلىپ بېرىپتۇ.
</S>
<S ID=25048>
   ئادەم پۇل تاپقاندا ئۆزىلا راھەت كۆرسە بولمايدۇ، دېدى پەن ۋېنشيەن، باشقىلارغىمۇ مەنپەئەت بېرەلىگەندە ئاندىن ھاياتنىڭ قىممىتى بولىدۇ.
</S>
<S ID=25049>
ئىشچىلارغا مەنپەئەت بېرىپ، ئۇلارنىڭ شارائىتىنى ياخشىلىيالىسام، شىركەتنىڭ ئىشلىرى يۈرۈشىدۇ.
</S>
<S ID=25050>
شۇڭا بۇنىڭدىن كېيىن ئىشچىلارغا تېخىمۇ كۆپرەك نەپ يەتكۈزۈش ئۈستىدە داۋاملىق ئىزدىنىمەن.
</S>
</TEXT>
/BODY
/DOC