<DOC>
<DOCID>TIANSHAN.546792</DOCID>
<HEADER>
<CLASS>شىنجاڭ</CLASS>
<DATE>2016-09-03 12:37:31</DATE>
</HEADER>
<BODY>
<HEADLINE>
<S ID=46182>
سېھرىي كۈچكە تولغان ‹‹ئىككى كۆرگەزمە››
</S>
</HEADLINE>
<TEXT>
<S ID=46183>
خالىدە ئوبۇل
</S>
<S ID=46184>
   ئاپتونوم رايونىمىزدىكى ھەر مىللەت ئاممىنى تەقەززا قىلغان ‹‹ئىككى كۆرگەزمە›› 2 – سېنتەبىر شىنجاڭ ‹‹خەلقئارا›› كۆرگەزمە مەركىزىدە باشلاندى، كۆرگەزمە مەركىزىنىڭ دەرۋازىسى ئالدىدا شىنجاڭ تەنتەربىيەسىنىڭ ھاياتىي كۈچىنى نامايان قىلىدىغان دارۋازلىق سەنئىتى سورۇن ئەھلىنى جەلپ قىلىۋالغان بولۇپ، بېشىغا بادام دوپپا، ئۇچىسىغا كانۋا كۆڭلەك كىيگەن ئىككى دارۋاز دار ئۈستىدە ماھارەت كۆرسىتىۋاتقانىدى.
</S>
<S ID=46185>
مەيداننىڭ ئوتتۇرىسىدا ئۈرۈمچى شەھەرلىك 6 – ئوتتۇرا مەكتەپنىڭ ئوقۇغۇچىلىرى ‹‹شىنجاڭ ساغلاملىق گىمناستىكىسى›› ئويناۋاتاتتى.
</S>
<S ID=46186>
باش رەتتە تۇرغان نەفىسە ئالىمجاننىڭ ئېيتىشىچە، ئۇلار يازلىق تەتىلدە بۇ 1000 كىشىلىك ساغلاملىق گىمناستىكىسىنى مەشىق قىپتۇ.
</S>
<S ID=46187>
   مەيداننىڭ سول تەرىپىدە تولى ناھىيەسىدىن كەلگەن قازاق يىگىت ئامانجۇل ھۈسەنتاي رەقىبى بىلەن چېلىشىۋاتاتتى.
</S>
<S ID=46188>
ئۇ رەقىبىنى ھايال ئۆتمەيلا يەڭدى.
</S>
<S ID=46189>
ئۇ مۇنداق دېدى: يېقىنقى يىللاردىن بۇيان شىنجاڭنىڭ تەنتەربىيە ئىشلىرى جۇش ئۇرۇپ راۋاجلىنىۋاتىدۇ.
</S>
<S ID=46190>
مۇشۇنداق بىر سەھنە ئارقىلىق شىنجاڭنىڭ ئۆزگىچە تەنتەربىيە تۈرلىرىنى مەملىكەتكە، دۇنياغا تونۇتۇش ھەر بىر تەنھەرىكەتچىنىڭ مەسئۇلىيىتى دەپ قارايمەن.
</S>
<S ID=46191>
   1 – نومۇرلۇق كۆرگەزمە زالىنىڭ ئوڭ تەرىپىدىكى كۆرگەزمە رايونىدا ‹‹جۇڭگو ۋە ئولىمپىك›› دېگەن خەت يېزىلغان چوڭ ۋىۋىسكا كىشىنىڭ ئالاھىدە دىققىتىنى قوزغايتتى، ئازادە بۇ زالدا يېقىندا بىرازىلىيەنىڭ رىئودې ژانېيرودا ئۆتكۈزۈلگەن ئو ت م دە ئالتۇن مېدال ئالغان جۇڭگو ماھىرلىرىنىڭ سۈرەتلىرى ئېسىلغانىدى، ئولىمپىك چېمپىيونلىرىدىن ۋۇ جىڭيۈ، لى نىنالار نەق مەيداندا ئۆزلىرىنىڭ قىممەتلىك خاتىرە بۇيۇملىرىنى جۇڭگو تەنتەربىيە مۇزېيىغا تەقدىم قىلدى.
</S>
<S ID=46192>
   فۇجيەن ئۆلكىسىنىڭ كۆرگەزمە ئورنى تولىمۇ نەپىس بېزەلگەن بولۇپ، زالغا كىرىپ – چىقىۋاتقان تاماشىبىنلارنىڭ ئايىغى ئۈزۈلمىدى.
</S>
<S ID=46193>
فۇجيەن ئۆلكىلىك تەنتەربىيە ئىدارىسىدىن كەلگەن مەسئۇل خادىم لىڭ فەن مۇنداق دېدى: مېنىڭ تۇنجى قېتىم شىنجاڭغا كېلىشىم، بۇ يىل يانۋاردا مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى شىنجاڭدا ئۆتكۈزۈلگەندە، مۇسابىقە ئەھۋالىنى تېلېۋىزوردىن كۆرگەنىدىم.
</S>
<S ID=46194>
بۇ ‹‹قوش كۆرگەزمە›› ئارقىلىق تەنتەربىيە مەدەنىيىتى ۋە تەنتەربىيە ساياھىتىنى ئۆزئارا ئۆگىنىدىغان، ئۆزئارا قوبۇل قىلىدىغان سەھنە ھازىرلاپ، مەملىكىتىمىزنىڭ تەنتەربىيە ئىشلىرىنى يەنىمۇ راۋاجلاندۇرغىلى بولىدۇ، دەپ قارايمەن.
</S>
<S ID=46195>
   جۇڭگو پۇتبولچىلار جەمئىيىتىنىڭ كۆرگەزمە زالىدا ئۈرۈمچى شەھەرلىك 88 – ئوتتۇرا مەكتەپ باشلانغۇچ مەكتەپ بۆلۈمىنىڭ ئون نەچچە ئۇيغۇر ئوقۇغۇچىسى توپ ئويناۋاتاتتى، ئۇلار بۇ يىل 8 – ئايدا جۇڭگو پۇتبولچىلار جەمئىيىتى تەشكىللىگەن 11 ياشلىقلار بويىچە ئۆتكۈزۈلگەن پۇتبول ماھىرلىرى مۇسابىقىسىدە، 32 كوماندىنىڭ ئىچىدە 12 – بولۇپ قايتىپ كەلگەنىدى.
</S>
<S ID=46196>
   شىنجاڭ كۆرگەزمە زالىنىڭ سانجى ئوبلاستى كۆرگەزمە رايونىدا قازاقلارنىڭ ئات بەيگىسى، گۇچۇڭ خەلقئارا مارافونچە يۈگۈرۈش مۇسابىقىسى، قارىغا ئېتىش قاتارلىق تەنتەربىيە ساياھىتى تۈرلىرى كۆرگەزمىگە قويۇلغانىدى.
</S>
<S ID=46197>
20 ياشلار چامىسىدىكى بىر نەچچە قىز غەيرىي بىر مۇزىكا ئەسۋابىنى چېلىۋاتاتتى.
</S>
<S ID=46198>
سانجى ئوبلاستلىق تەنتەربىيە – مەدەنىيەت – كىنو – تېلېۋىزىيە – ئاخبارات – نەشرىيات ئىدارىسىدىن كەلگەن ليۇ روشيانىڭ ئېيتىشىچە، بۇ مۇزىكا ئەسۋابىنى ئۇلار بۇ يىل 3 – ئايدا كىرگۈزۈپتۇ.
</S>
<S ID=46199>
مۇزىكا ئەسۋابى بىلەن تەنتەربىيەنىڭ نېمە مۇناسىۋىتى بار؟ دېگەن سوئالغا ئۇ چۈشەنچە بېرىپ مۇنداق دېدى: بۇ مۇزىكا ئەسۋابىنى ئۆگىنىشكە بەش مىنۇتلا كېتىدۇ، پەقەت كۆڭۈل قويۇپ چالغاندا، نېرۋىنى تىنچلاندۇرىدۇ، مۇسكۇللارنى ھەرىكەتلەندۈرىدۇ، ھارغىنلىقنى تۈگىتىدۇ.
</S>
<S ID=46200>
   بۇ ‹‹ئىككى كۆرگەزمە››دىكى سەر خىل كۆرۈنۈشلەر كۆرگەزمىنىڭ سېھرىي كۈچىنى تېخىمۇ ئاشۇرغانىدى.
</S>
<S ID=46201>
شىنجاڭ تەنتەربىيە كەسپىي ئىنستىتۇتىنىڭ ئوقۇتقۇچىسى مۇختار ئابدۇرېھىم مۇنداق دېدى: مەكتىپىمىزدىكى ئوقۇغۇچىلارنىڭ نەزەر دائىرىسىنى كېڭەيتىش، ئۇلارنىڭ تەنھەرىكەتكە بولغان قىزىقىشىنى ئاشۇرۇش ئۈچۈن، ئۇلارنى كۆرگەزمىگە ئېلىپ كەلدۇق.
</S>
<S ID=46202>
كۆرگەزمىدىكى كارامەتلەر بالىلارنى ھەيران قالدۇردى، ئوقۇغۇچىلار بۇ كۆرگەزمىنىڭ شىنجاڭدا ئۆتكۈزۈلگەنلىكىدىن بەكمۇ پەخىرلەندى.
</S>
</TEXT>
/BODY
/DOC