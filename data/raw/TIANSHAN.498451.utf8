<DOC>
<DOCID>TIANSHAN.498451</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-02-17 15:15:45</DATE>
</HEADER>
<BODY>
<HEADLINE>
<S ID=12080>
كۇچا دېھقانلىرى يېزا ئىگىلىك كەسىپ قۇرۇلمىسىنى تەڭشەشنىڭ پايدىسىنى كۆردى
</S>
</HEADLINE>
<TEXT>
<S ID=12081>
       ئىختىيارىي مۇخبىرىمىز ئەھمەت ئىسمائىل خەۋىرى: بۇلتۇر كۇچا ناھىيەسى يېزا ئىگىلىكىنى كەسىپلەشتۈرۈشنى ئىلگىرى سۈرۈپ، دېھقان-چارۋىچىلارنىڭ كىشى بېشى ساپ كىرىمىنى ئالدىنقى يىلدىكىدىن 887يۈەن ئاشۇردى.
</S>
<S ID=12082>
    بۇ ناھىيە بۇلتۇر يىل بېشىدا دېھقان-چارۋىچىلارنىڭ كىشى بېشى ساپ كىرىمىنى 2014-يىلدىكىدىن ئاشۇرۇش نىشانىنى ئوتتۇرىغا قويۇپ، يېزا ئىگىلىك كەسىپ قۇرۇلمىسىنى دادىل تەڭشەپ پاختا كۆلىمىنى قىسقارتىش بىلەن ئەسلىھەلىك يېزا ئىگىلىكى، دورا ماتېرىياللىرى قاتارلىق ئىقتىسادىي قىممىتى يۇقىرى زىرائەتلەر كۆلىمىنى كېڭەيتتى.
</S>
<S ID=12083>
ئۇنىڭدىن باشقا، دېھقانلارنى يېشىل، زىيانسىز مەھسۇلات ئىشلەپچىقىرىشقا يېتەكلەپ، زىيانسىز دېھقانچىلىق زىرائەتلىرى تېرىلغۇسىنى%64كە يەتكۈزدى.
</S>
<S ID=12084>
ئالاھىدە باغۋەنچىلىكنى زور كۈچ بىلەن تەرەققىي قىلدۇرۇپ، 54 مىڭ 570 مو ئۆرۈك ، 10مىڭ232 مو ياڭاقنىڭ سورتىنى يېڭىلىدى.
</S>
<S ID=12085>
پارنىكتا مېۋە كۆچىتى ئۆستۈرۈش كۆلىمىنى1477 موغا يەتكۈزدى.
</S>
<S ID=12086>
ئەسلىھەلىك يېزا ئىگىلىكىدە سۈپەت ۋە ئۈنۈمنى 1-ئورۇنغا قويۇپ، پارنىكلارنىڭ تېرىلىش نىسبىتىنى ％97 تىن ئاشۇردى.
</S>
<S ID=12087>
2457 پارنىكنىڭ مۈلۈك ئىگىدارلىق ھوقۇقىنى بېكىتتى.
</S>
<S ID=12088>
ئېشىنچا ئەمگەكچىلەرنى تەربىيەلەپ، ئۇلارنى 38 مىڭ 750 ئادەم/قېتىم سىرتقا چىقاردى.
</S>
<S ID=12089>
چارۋىچىلىققا 120مىليون يۈەن ئۆسۈمسىز ۋە تۆۋەن ئۆسۈملۈك قەرز پۇل تارقىتىپ، 1 مىليون 514 مىڭ500 تۇياق چارۋىنىڭ بورداپ قوتاندىن چىقىرىپ سېتىلىشىنى مەبلەغ كاپالىتىگە ئىگە قىلدى.
</S>
<S ID=12090>
ناھىيە دېھقانلار قۇرغان كەسپىي ھەمكارلىق كوپىراتىپىلىرىنى ئۈزلۈكسىز قوللاپ، ھەمكارلىق كوپىراتىپ سانىنى 380 كە يەتكۈزدى.
</S>
<S ID=12091>
دېھقان ۋاسىتىچىلەرنى يېتىشتۈرۈشكە ئەھمىيەت بېرىپ، مەھسۇلاتلارنىڭ سېتىلىش يوللىرىنى راۋانلاشتۇردى.
</S>
<S ID=12092>
بۇنىڭ بىلەن بۇلتۇر كۇچا ناھىيەسىدە دېھقان-چارۋىچىلارنىڭ كىشى بېشى ساپ كىرىمى 10مىڭ838 يۈەنگە يېتىپ، بۇلتۇرقىدىن 887 يۈەن ئاشتى .
</S>
</TEXT>
/BODY
/DOC