<DOC>
<DOCID>TIANSHAN.543996</DOCID>
<HEADER>
<CLASS>شىنجاڭ</CLASS>
<DATE>2016-08-25 11:02:42</DATE>
</HEADER>
<BODY>
<HEADLINE>
<S ID=42687>
شىنېرېلتۈ ـــ ئېگىزلىكتە پەرۋاز قىلغان يايلاق بۈركۈتى
</S>
</HEADLINE>
<TEXT>
<S ID=42688>
چېن چياڭۋېي
</S>
<S ID=42689>
   20 – ئاۋغۇست بېيجىڭنىڭ ئادەتتىكى شەنبە كۈنى ئىدى، شىنېرېلتۈ خىزمەت پىلانىغا ئاساسەن چۈشتىن كېيىن تەقلىدىي مەشىق ئايروپىلانىدا ئوقۇتۇش ۋەزىپىسىگە تەييارلىق قىلىۋاتاتتى.
</S>
<S ID=42690>
ئىككى كۈن ئىلگىرى ئۇنىڭ موسكۋادىن بېيجىڭغا قايتىپ كەلگىنىگە ئەمدىلا ئىككى كۈن بولغان بولۇپ، ھەمىشە ئۇچۇپ يۈرۈش ئۇنىڭ كۈندىلىك تۇرمۇش ئادىتىگە ئايلانغانىدى.
</S>
<S ID=42691>
شىنېرېلتۈ شىنجاڭنىڭ بورتالا ئوبلاستىدا تۇغۇلغان موڭغۇل يىگىت، ئۇ ئۇچقۇچى بولغان 20 يىلدىن بۇيان بەش قىتئەنى ئايلىنىپ ئۇچۇپ، ئېگىزلىكتە قانات قېقىپ پەرۋاز قىلغان يايلاق بۈركۈتىگە ئايلاندى.
</S>
<S ID=42692>
   ئارزۇنى رېئاللىققا ئايلاندۇرۇش
</S>
<S ID=42693>
   ئۇچقۇچى بولۇش شىنېرېلتۈ ئويلاپمۇ باقمىغان ئىش ئىدى.
</S>
<S ID=42694>
1973 – يىلى تۇغۇلغان شىنېرېلتۈنىڭ كىچىك ۋاقتىدىكى ئارزۇسى ساقچى بولۇش ئىدى.
</S>
<S ID=42695>
1991 – يىلى ئۇ ئەلا نەتىجە بىلەن مەركىزىي مىللەتلەر ئۇنىۋېرسىتېتىنىڭ قانۇن فاكۇلتېتىغا ئۆتتى.
</S>
<S ID=42696>
لېكىن، ئوقۇش پۈتكۈزۈشكە ئاز قالغاندا، تەقدىر شىنېرېلتۈگە ‹‹زەيتۇن شېخى›› سۇندى. ئۇنىۋېرسىتېتتا ئېلىپ بېرىلغان ئۇچقۇچى قوبۇل قىلىش پائالىيىتى ئۇنىڭغا كەلگۈسىنى قايتا پىلانلاش پۇرسىتى يارىتىپ بەردى ھەم ئۇنىڭ تەقدىرىنى ئۈزۈل – كېسىل ئۆزگەرتىۋەتتى.
</S>
<S ID=42697>
   شىنېرېلتۈ ئەسلەپ مۇنداق دېدى: سىنىپ مۇدىرى ماڭا ئۇچقۇچى قوبۇل قىلىش ئۇچۇرىنى يەتكۈزگەندە، مەن بۇنىڭغا بەك قىزىققانىدىم.
</S>
<S ID=42698>
شۇنىڭدىن باشلاپ ئۇچقۇچى بولۇش مېنىڭ تەۋرەنمەس ئارزۇيۇمغا ئايلاندى.
</S>
<S ID=42699>
ھازىر، بۇ ئارزۇيۇمنى ئەمەلگە ئاشۇرۇش پۇرسىتى كەلدى. ‹‹سىناپ بېقىش›› شىنېرېلتۈنىڭ شۇ چاغدىكى بىردىنبىر ئويى ئىدى.
</S>
<S ID=42700>
سالامەتلىك تەكشۈرۈش، پىسخىكىلىق سىناق ھەم سىياسىي تەكشۈرۈش قاتارلىق بىر قاتار تاللاشلاردىن كېيىن، شىنېرېلتۈ بارلىق ئۆتكەللەردىن ئوڭۇشلۇق ئۆتۈپ، جۇڭگو خەلقئارا ئاۋىياتسىيە پاي ھەسسىدارلىق چەكلىك شىركىتىگە رەسمىي قوبۇل قىلىندى.
</S>
<S ID=42701>
   شىنېرېلتۈ 1995 – يىلى ئاۋغۇستتا جۇڭگو خەلقئارا ئاۋىياتسىيە پاي ھەسسىدارلىق چەكلىك شىركىتىگە قوبۇل قىلىنغاندىن كېيىن، جۇڭگو پۇقرالار ئاۋىياتسىيەسى ئۇچقۇچىلار ئىنستىتۇتىغا ئوقۇشقا كىردى.
</S>
<S ID=42702>
شىنېرېلتۈنىڭ ئارزۇسىنى ئىشقا ئاشۇرۇش خۇشاللىقى بېسىلماي تۇرۇپلا، ئېغىر ئۆگىنىش ۋەزىپىسى ئۇنىڭغا نىسبەتەن تۇنجى قىيىن مەسىلىگە ئايلاندى.
</S>
<S ID=42703>
شىنېرېلتۈ مۇنداق دېدى: مەن تولۇق ئوتتۇرا مەكتەپ، ئالىي مەكتەپتە ئىجتىمائىي پەن ئۆگەنگەن، ھالبۇكى، پۇقرالار ئاۋىياتسىيەسى ئۇچقۇچىلار ئىنستىتۇتىدا ئۇچۇش پىرىنسىپى، ئېلېكتىرون، يول باشلاش قاتارلىق نەزەرىيەلەر ماتېماتىكا، فىزىكىغا چېتىشلىق بولغاچقا، بەك قىينالدىم.
</S>
<S ID=42704>
شۇ چاغدا مەن بۇنداق جاپا تارتىشنىڭ نېمە ھاجىتى، ئەسلىدىكى پىلان بويىچە شىنجاڭغا قايتىپ، ساقچى ياكى سوتچى بولسام تۇرمۇشۇم ئازادىرەك بولغان بولاتتى، دەپ ئويلىدىم.
</S>
<S ID=42705>
   مەن ئىجتىمائىي پەن ئۆگەنگەن بىلەن، ساۋاقداشلىرىمنىڭ ھەممىسى دېگۈدەك تەبىئىي پەن ئوقۇغانلار ئىدى.
</S>
<S ID=42706>
شىنېرېلتۈ ئەزەلدىن ئۇچراپ باقمىغان بېسىمغا دۇچ كەلدى.
</S>
<S ID=42707>
ھالبۇكى، شىنجاڭلىق ئەزىمەت شىنېرېلتۈ بۇ تاللىغان يېڭى يولىدىن ھەرگىز ۋاز كەچمىدى.
</S>
<S ID=42708>
‹‹چىشىمنى چىشلەپ غەيرەت قىلاي، بېيجىڭ ئۇنىۋېرسىتېتى، چىڭخۇا ئۇنىۋېرسىتېتىنىڭ ئوقۇغۇچىلىرى قىلالىغاننى مەنمۇ قىلالايمەن، شىنجاڭلىقلار باشقىلارنىڭ كەينىدە قالسا بولمايدۇ››.
</S>
<S ID=42709>
شىنېرېلتۈ بارلىق كۈچى بىلەن تىرىشىپ ئۆگىنىپ، چۈشەنمىگەن جايلىرىنى سوراپ، بىلمىگەن جايلىرىنى ئۆگىنىپ، نەزەرىيەۋى بىلىملەرنى ئۆگىنىپ بولدى.
</S>
<S ID=42710>
   ئۇچقۇچى بولۇشتا نەزەرىيە ئۆگىنىشلا كۇپايە قىلمايدۇ، شىنېرېلتۈ ئامېرىكىغا بېرىپ ئەمەلىي مەشغۇلات ئۆگەندى.
</S>
<S ID=42711>
تىل جەھەتتىكى تالانتى شىنېرېلتۈنىڭ ئۆگىنىشتىكى ئەۋزەللىكى ئىدى، شىنجاڭلىقلارنىڭ خۇشخۇي خاراكتېرى سىڭگەن شىنېرېلتۈ ساۋاقداشلىرىنىڭ ئالقىشىغا ئېرىشىپ، ناھايىتى تېزلا سىنىپ باشلىقى بولۇپ سايلاندى.
</S>
<S ID=42712>
   1997 – يىلى شياڭگاڭنىڭ ۋەتەن قوينىغا قايتىپ كەلگەن كۈنى شىنېرېلتۈ ئۈچۈن ‹‹قوش ئەھمىيەتكە ئىگە›› كۈن بولدى، شۇ يىلى ئۇ ئوقۇشنى پۈتكۈزۈپ، ۋەتەنگە قايتىپ كېلىپ، ئەينى چاغدىكى دۇنيا پۇقرالار ئاۋىياتسىيەسىدىكى ئەڭ چوڭ ئايروپىلان ‹‹بوئېئىڭ – 747››تىپلىق يولۇچىلار ئايروپىلانىنىڭ ئۇچقۇچىسى بولدى.
</S>
<S ID=42713>
ئامېرىكىلىق ئوقۇتقۇچىسى ئۇنىڭغا: ‹‹سىلەر بەك بەختلىك ئىكەنسىلەر، ئەمدى ئوقۇش پۈتكۈزۈپلا دۇنيا بويىچە ئەڭ چوڭ ئايروپىلاننى ھەيدەيدىغان بولدۇڭلار››، دېدى.
</S>
<S ID=42714>
   شىنېرېلتۈ ھەيدەش بۆلمىسىدە تۇنجى قېتىم ئولتۇرغاندا ئىنتايىن ھاياجانلانغانىدى.
</S>
<S ID=42715>
‹‹مەن مەشغۇلات دەستىسىنى تۇتۇپ، ئايروپىلاننى قوزغىتىپ بوشلۇقتا ئۇچتۇم.
</S>
<S ID=42716>
ماسلىشىۋالغاندىن كېيىن ئەركىن ئۇچۇۋاتقان قۇشقا ئوخشايدىكەنسىز، ئادەمنىڭ ئايروپىلاننى كونترول قىلىپ كۆك ئاسماندا ئەركىن ئۇچقان چاغدىكى ھېسسىياتى ئىنتايىن پەيزى بولىدىكەن››.
</S>
<S ID=42717>
شىنېرېلتۈ بۇ تۇيغۇدىن ئىنتايىن ھۇزۇرلاندى.
</S>
<S ID=42718>
   شىنجاڭدىن بېيجىڭغىچە، بېيجىڭدىن دۇنيانىڭ ھەر قايسى جايلىرىغىچە بولغان بوشلۇقتا ئۇچۇش شىنېرېلتۈنىڭ ئارزۇسىنى رېئاللىققا ئايلاندۇردى.
</S>
<S ID=42719>
   يولۇچىلارنى مەنزىلىگە بىخەتەر يەتكۈزۈش
</S>
<S ID=42720>
   ئۇچۇش ئۇچقۇچىلارنىڭ سەۋىيەسىنىڭ ئۆسۈشىدىكى بىردىنبىر يول.
</S>
<S ID=42721>
2005 – يىلى شىنېرېلتۈ ئاخىرى ‹‹A330›› تىپلىق ئايروپىلاندا ئۇچقۇچىلار باشلىقى بولدى.
</S>
<S ID=42722>
شۇ يىلى ئۇ خىزمەتتە ئەلا نەتىجە ياراتقاچقا، ‹‹ئۇچقۇچىلار چوڭ ئەترىتى مەخسۇس ئايروپىلان گۇرۇپپىسى››نىڭ ئەزاسىغا ئايلىنىپ، ئالاھىدە ئۇچۇش ۋەزىپىلىرىنى ئىجرا قىلىدىغان بولدى.
</S>
<S ID=42723>
شۇنىڭدىن كېيىن ئۇنىڭ خىزمىتى تېخىمۇ ئالدىراش بولۇپ كەتتى.
</S>
<S ID=42724>
   2016 – يىلى 20 – ئىيۇن شىنېرېلتۈ بېيجىڭدىن شىۋېيتسارىيەگە ئۇچىدىغان نۆۋەتچى ئايروپىلاندا ۋەزىپە ئىجرا قىلدى.
</S>
<S ID=42725>
ئۇ قارا خۇرۇم ئاياغ، كۆك فورما، ئاق كۆڭلەك كىيىپ، قېنىق رەڭلىك گالىستۇك تاقىغانىدى.
</S>
<S ID=42726>
ئايروپىلان گۇرۇپپىسىدىكى باشقا ئەزالارنىڭ يېڭىدە بىردىن ئۈچكىچە سېرىق بەلگە بولۇپ، ئۇ كەسىپكە، بىلىم ۋە ئۇچۇش ماھارىتىگە ۋەكىللىك قىلاتتى.
</S>
<S ID=42727>
يالغۇز شىنېرېلتۈنىڭ يېڭىدە بۇنداق بەلگىدىن تۆتى بولۇپ، بۇ ئۇنىڭ ۋەزىپىسىگە ۋەكىللىك قىلاتتى.
</S>
<S ID=42728>
   شىنېرېلتۈ مۇنداق دېدى: بىر قېتىملىق نۆۋەتچى ئايروپىلان ئۇچۇشقا تەييارلانغاندا بىخەتەر قونۇش، بەلگىلەنگەن ئورۇندا توختاش، يولۇچىلارنىڭ ئايروپىلاندىن بىخەتەر ئايرىلىشقىچە بولغان پۈتۈن جەرياننىڭ ھەممىسىگە ئايروپىلان باشلىقى مەسئۇل بولىدۇ.
</S>
<S ID=42729>
ئايروپىلاندىن ئازراقمۇ چاتاق چىقىشقا بولمايدۇ.
</S>
<S ID=42730>
كىچىككىنە سەۋەنلىك ئېغىر ئاقىۋەتلەرنى كەلتۈرۈپ چىقىرىدۇ.
</S>
<S ID=42731>
شۇڭا، ئۇچقاندا ئازراقمۇ بىخەستەلىك قىلىشقا بولمايدۇ.
</S>
<S ID=42732>
مېنىڭ ئايروپىلاندىكى ھەر بىر يولۇچىنى ئۆز مەنزىلىگە بىخەتەر يەتكۈزۈش مەسئۇلىيىتىم بار.
</S>
<S ID=42733>
   شىنېرېلتۈ ئۆيىدە يۈك – تاقلىرىنى رەتلەپ، ئايرودۇرۇمغا مېڭىشقا تەييارلىنىۋاتقاندا خوتۇنى سېرگېلىڭ ئۇنىڭغا بىر قۇتا چاي تەييارلاپ بەردى.
</S>
<S ID=42734>
خەلقئارا ھاۋا قاتناش لىنىيەسىدە 20 يىل ئۇچقان بولسىمۇ، شىنېرېلتۈ ھازىرغىچە قەھۋە ئىچىشكە كۆنەلمىگەنىدى.
</S>
<S ID=42735>
نۆۋەتچى ئايروپىلانلارنىڭ ۋاقتى مۇقىم بولمىغاچقا، شىنېرېلتۈ ھەر ۋاقىت ئۇچۇشقا تەييار تۇرغاچقا، سېرگېلىڭمۇ بۇنىڭغا بارا – بارا كۆنۈپ قالغانىدى.
</S>
<S ID=42736>
   2011 – يىلى 31 – يانۋار چاغاننىڭ ئالدىدا شىنېرېلتۈلارنىڭ گۇرۇپپىسى تۇيۇقسىز ئالاھىدە جىددىي ۋەزىپە تاپشۇرۇۋالغانىدى، يەنى مىسىردا سىياسىي ئۆزگىرىش يۈز بەرگەچكە، ئۇلار قاھىرەگە بېرىپ، جۇڭگولۇق مۇھاجىر قېرىنداشلارنى قايتۇرۇپ كەلمەكچى بولدى.
</S>
<S ID=42737>
سېرگېلىڭ ئەينى چاغدىكى ئەھۋالىنى ئەسلەپ: بۇ خەۋەرنى ئاڭلاپ يۈرىكىم قارت قىلىپ قالدى.
</S>
<S ID=42738>
ئۇ مېنى ئەنسىرەپ قالمىسۇن، دەپ بۇنداق ئىشلارنى ماڭا دېمەيتتى. ئەينى چاغدا ھەقىقەتەن بەك ئەنسىرىدىم، دېدى.
</S>
<S ID=42739>
   شىنېرېلتۈ ۋەزىپىنى تاپشۇرۇۋالغاندىن كېيىن ئۇچۇش پىلانى، ئۇچۇش يولى، كىلىماتنى تەتقىق قىلىش قاتارلىق تەييارلىق خىزمەتلىرىگە پۈتۈن زېھنى بىلەن كىرىشىپ كەتتى.
</S>
<S ID=42740>
شىنېرېلتۈ: بۇ جاينىڭ مۇھىتى بەك مۇرەككەپ، بىز تەييارلىقنى قانچە پۇختا ئىشلىسەك، خادىملارنىڭ بىخەتەرلىكىگە شۇنچە ياخشى كاپالەتلىك قىلغىلى بولاتتى، دېدى.
</S>
<S ID=42741>
ئەينى چاغدا مىسىرنىڭ ئىجتىمائىي ۋەزىيىتى خەتەرلىك ھەم مۇرەككەپ بولغاچقا، ئايروپىلاننىڭ ھەر ۋاقىت تۈرلۈك خەۋپلەرگە دۇچ كېلىش ئېھتىمالى بار ئىدى.
</S>
<S ID=42742>
لېكىن، شۇ پەيتتە شىنېرېلتۈ ۋە ئۇنىڭ ئايروپىلان گۇرۇپپىسىدىكى ھەمراھلىرىنىڭ ئويلايدىغىنى پەقەت قېرىنداشلىرىنى مىسىردىن ئېلىپ كېتىش ئىدى.
</S>
<S ID=42743>
   شىنېرېلتۈ ۋە ئايروپىلان گۇرۇپپىسىدىكى خىزمەتچى خادىملار ئون نەچچە سائەت ئۇچۇپ، يەنە ئون نەچچە سائەت ساقلىغاندىن كېيىن، ئاخىر مېھمانلارنى كۈتۈۋالدى.
</S>
<S ID=42744>
شىنېرېلتۈ ئەينى چاغدىكى ئەھۋالنى ئەسلەپ مۇنداق دېدى: ئەينى چاغدا مەندە چوڭقۇر تەسىر قالدۇرغىنى، ياشانغانلار، بالىلار ۋە ئاياللار ئايروپىلانغا چىققاندا ھاياجىنىنى باسالماي خۇشاللىقىدىن ۋارقىرىشىپ كەتتى، بۇ چاغدا بۇنداق تەۋەلىك ۋە بىخەتەرلىك تۇيغۇسى روشەن ئىپادىلەندى.
</S>
<S ID=42745>
ئۇلار ئايروپىلانغا چىقسىلا، ئۆز ۋەتىنىنىڭ زېمىنىغا قەدەم باسقانغا باراۋەر ئىدى.
</S>
<S ID=42746>
ئەينى چاغدا بىز دۆلىتىمىزنىڭ قۇدرەتلىكلىكىنى، بىزنىڭ كۈچلۈك ئارقا تىرىكىمىز بارلىقىنى ھېس قىلدۇق.
</S>
<S ID=42747>
يەتتە – سەككىز ياشلار چامىسىدىكى بىر ئوغۇل بالا ئايروپىلانغا چىقىپلا‹‹تاغا، قورسىقىم ئېچىپ كەتتى، سۇ ئىچىمەن، بىر نەرسە يەيمەن›› دېدى.
</S>
<S ID=42748>
بىز دەرھال بالىلارنى قۇچاقلاپ سۆيۈپ قويۇپ، ئۇلارغا تەسەللى بەرگەچ ئامالنىڭ بارىچە ئۇلارنىڭ كۆڭلىدىكى تەشۋىشنى تۈگەتتۇق.
</S>
<S ID=42749>
ئەينى چاغدا بىز ‹‹مەيلى ئون نەچچە ياكى يىگىرمە نەچچە سائەت ئۆتسۇن، ئۇلار ئايروپىلانغا بىخەتەر چىقسىلا، ھەر قانداق جاپا تارتساق ھەم ھېرىپ چارچىساقمۇ رازى›› دەپ ئويلىدۇق.
</S>
<S ID=42750>
   شىنېرېلتۈدا ئون نەچچە يىل ئالاھىدە ۋەزىپە ئىجرا قىلىش جەريانىدا نۇرغۇن ئۆزگىرىش بولغان.
</S>
<S ID=42751>
‹‹ئۇچقۇچىلار چوڭ ئەترىتى مەخسۇس ئايروپىلان گۇرۇپپىسى››غا قاتناشقاندىن كېيىن، شىنېرېلتۈ دۆلەت بۇرچى ۋە دۆلەتنىڭ شان – شەرىپىنىڭ نېمىلىكىنى تېخىمۇ چوڭقۇر ھېس قىلغان.
</S>
<S ID=42752>
مەيلى مىسىر ياكى سۇرىيەدىكى جۇڭگولۇق مۇھاجىرلارنى قايتۇرۇپ كېلىش ياكى تىنچلىق ساقلاش قىسىمىدىكى كوماندىر – جەڭچىلەرنى توشۇش بولسۇن، ۋەتەن ئېھتىياجلىق بولغان ۋاقىتتا شىنېرېلتۈ ۋە ئۇنىڭ ئايروپىلان گۇرۇپپىسىدىكىلەر ۋەزىپىنى ھەر قېتىم ئوڭۇشلۇق ئورۇندىغان.
</S>
<S ID=42753>
چۈنكى ئۇلار ئۆزىنىڭ زىممىسىدىكى مەسئۇلىيەتنىڭ قانچىلىك مۇھىملىقىنى بىلەتتى.
</S>
<S ID=42754>
   كۆكتە تۇرسىمۇ كۆڭۈل يۇرتقا تارتىشىدۇ
</S>
<S ID=42755>
   شىنېرېلتۈ بۇ يىل تەتىلدە سەككىز ياشلىق ئوغلىنى ئېلىپ يۇرتى بورتالا ئوبلاستىغا قايتتى.
</S>
<S ID=42756>
گۈزەل يايلاقتا ئات چېپىپ ئويناش قاتارلىقلار بۇ موڭغۇل يىگىتىنىڭ ئۆسمۈرلۈك چاغلىرىدا دائىم كۆرىدىغان، قىلىدىغان ئىشى ئىدى.
</S>
<S ID=42757>
شىنېرېلتۈ 18 ياشقا كىرمەيلا بۇ گۈزەل يايلاقتىن ئايرىلىشنى ئويلاپمۇ باقمىغانىدى.
</S>
<S ID=42758>
   شىنجاڭدا تۇغۇلۇپ چوڭ بولغان شىنېرېلتۈ 18 يېشىدا بېيجىڭغا كەلدى ۋە بېيجىڭدا 25 يىل تۇرۇپ قالدى.
</S>
<S ID=42759>
شۇنداق بولسىمۇ شىنېرېلتۈنىڭ يۇرتىغا بولغان قىزغىن مۇھەببىتى ۋاقىتنىڭ ئۆتۈشىگە ئەگىشىپ سۇسلاشماستىن، ئەكسىچە ئۆزى سەزمىگەن ھالدا يۇرتىنىڭ ئەسلىمىلىرىنى يادىغا سېلىپ تۇردى.
</S>
<S ID=42760>
شىنېرېلتۈ مۇنداق دېدى: بىز ئۆيدە لەڭمەن، سۇيۇقئاش قاتارلىق تاماقلارنى ئېتىپ يەيمىز، مانا بۇلار يۇرتۇمنىڭ مەندە قالدۇرغان چوڭقۇر ئەسلىمىسى.
</S>
<S ID=42761>
   شىنېرېلتۈ ئادەتتىكى ئائىلىدە چوڭ بولغان، دادىسى چارۋىچىلىق رايونىدىكى ئاددىي ئىشچى، ئاپىسى باشلانغۇچ مەكتەپنىڭ ئوقۇتقۇچىسى ئىدى.
</S>
<S ID=42762>
ئۇ ئاپىسىنىڭ تەسىرىدە خەنزۇچە مەكتەپتە ئوقۇغان.
</S>
<S ID=42763>
شىنجاڭدا كۆپ مىللەت بىللە ئولتۇراقلاشقان بولغاچقا، شىنېرېلتۈ كىچىكىدىن باشلاپلا ھەر قايسى مىللەتلەرنىڭ تىلىنى ئۆگىنىشكە باشلىغان، ئۇ خەنزۇچە، موڭغۇلچە سۆزلەپلا قالماستىن، يەنە ئۇيغۇرچە، قازاقچىمۇ سۆزلىيەلەيدۇ.
</S>
<S ID=42764>
ئۇ ئوچۇق – يورۇق مىجەزى بىلەن تۇرمۇش ۋە خىزمەت جەريانىدا ھەر قايسى دۆلەتتىكى، ئوخشىمىغان مىللەتتىكى كىشىلەر بىلەن دوستلاشتى.
</S>
<S ID=42765>
   شىنېرېلتۈ بەلگىلەنگەن ئۇچۇش ۋەزىپىسىنى تاماملىغاندىن سىرت، يەنە باشقا ياش ئۇچقۇچىلار بىلەن قەرەلسىز ھالدا تەقلىدىي ئۇچۇش ئېلىپ بارىدۇ.
</S>
<S ID=42766>
ئۇ 20 يىللىق ئۇچۇش تەجرىبىسى، ۋەزىپىنى ئېغىر بېسىقلىق بىلەن تاماملاش ئىقتىدارى ئارقىلىق ‹‹ئۆگىتىش، ياردەم بېرىش، يېتەكلەش›› تىكى باشلامچىغا ئايلاندى.
</S>
<S ID=42767>
شىنېرېلتۈ تەربىيەچى بولغاندىن كېيىن، نۇرغۇن ياش ئۇچقۇچىلارنى تەربىيەلىدى.
</S>
<S ID=42768>
گېڭ شىنىڭ بەش يىللىق ئۇچۇش تەجرىبىسىگە ئىگە ياردەمچى ئۇچقۇچى، ئۇ يېقىندىن بۇيان ئىزچىل شىنېرېلتۈ بىلەن ‹‹A330 ›› تىپلىق ئايروپىلاننىڭ تەقلىدىي ئۇچۇش مەشىقىنى ئېلىپ بارماقتا.
</S>
<S ID=42769>
شىنېرېلتۈ ياش ئۇچقۇچىلارنىڭ تۈركۈملەپ ئۆسۈپ يېتىلىۋاتقانلىقىنى كۆرۈپ تولىمۇ خۇشال بولدى.
</S>
<S ID=42770>
   قانچە كۆپ دۆلەتكە ئۇچۇشىدىن قەتئىينەزەر، شىنېرېلتۈنىڭ كۆڭلى ھەر ۋاقىت يۇرتقا تارتىشاتتى.
</S>
<S ID=42771>
يېقىنقى بىر قانچە يىلدىن بۇيان شىنجاڭغا ئۇچىدىغان ئايروپىلانلار بارغانسېرى كۆپەيدى، لېكىن شىنېرېلتۈ خەلقئارا لىنىيەدە ئۇچقاچقا، ئۇنىڭغا ئايروپىلاندا يۇرتىغا قايتىدىغان پۇرسەت ئىزچىل بولمىدى.
</S>
<S ID=42772>
بىر قېتىم تىنچلىقنى ساقلاش قىسىمىدىكى ئوفىتسېر – ئەسكەرلەرنى كۈتۈۋېلىش ۋە ئۇزىتىش ۋەزىپىسىنى ئىجرا قىلىش سەۋەبى بىلەن، شىنېرېلتۈ قەلبىدىكى بۇ ئەپسۇسلىنىشنىڭ ئورنىنى باشقىچە ئۇسۇلدا تولدۇردى.
</S>
<S ID=42773>
‹‹مەن يۈننەندىكى ئوفىتسېر – ئەسكەرلەرنى ئاپىرىپ قويغاندىن كېيىن، شىنجاڭدىكى ئوفىتسېر – ئەسكەرلەرنى ئالغىلى باردىم.
</S>
<S ID=42774>
شىنجاڭدىكى قوراللىق ساقچىلار بىرلەشكەن دۆلەتلەر تەشكىلاتىنىڭ ۋەزىپىسىنى ئىجرا قىلغىلى بارىدىكەن، مەن بۇنىڭدىن تولىمۇ پەخىرلەندىم، ئۇلار قايتىپ كەلگەندە مەن شىنجاڭلىق ئايروپىلان خادىمى بولۇش سۈپىتىم بىلەن ئۇلارنى ئالغىلى باردىم››، دېدى شىنېرېلتۈ.
</S>
<S ID=42775>
   ‹‹يۇرت›› دېگەن بۇ سۆزگە سېغىنىش سىڭگەن بولىدۇ.
</S>
<S ID=42776>
شىنېرېلتۈنىڭ قەلبىگە يۇرتىنى سېغىنىش ھېسسىياتى يوشۇرۇنغان.
</S>
<S ID=42777>
‹‹مېنىڭ ئەڭ ئەپسۇسلىنىدىغىنىم، ھازىرغىچە شىنجاڭنىڭ قەشقەر، ئالتاي قاتارلىق جايلىرىدىكى ئۆزگىرىشلەرنى كۆرەلمىدىم.
</S>
<S ID=42778>
يۇرتۇمدىن بالدۇر ئايرىلغاچقا، شىنجاڭنىڭ ھەممە يېرىگە بېرىپ، شىنجاڭنىڭ گۈزەللىكىنى كۆرۈپ بېقىشقىمۇ ئۈلگۈرمىدىم، مېنىڭ يىلتىزىم شىنجاڭدا، مەيلى قەيەردە بولماي شىنجاڭغا بولغان ئەسلىمىلىرىمنى ئۇنتۇپ قالمايمەن.
</S>
<S ID=42779>
تەتىلدە بالامنى ئېلىپ يۇرتۇمغا قايتىشىمنىڭ ئۆزىمۇ دەل ئۇنىڭغا يىلتىزىمىزنى تونۇتۇش ئۈچۈن››، دېدى شىنېرېلتۈ.
</S>
</TEXT>
/BODY
/DOC