<DOC>
<DOCID>TIANSHAN.495878</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-02-04 15:54:25</DATE>
</HEADER>
<BODY>
<HEADLINE>
<S ID=9384>
گۈلباغ بازىرى ھاللىق سەۋىيەگە يېتىشنىڭ تۇنجى قەدىمىنى پۇختا باستى
</S>
</HEADLINE>
<TEXT>
<S ID=9385>
    ئىختىيارىي مۇخبىرىمىز تاھىرجان نىياز خەۋىرى: شايار ناھىيەسى بۇ يىلنى «13-بەش يىل»لىق پىلاندىكى تۈرلۈك نىشان، ۋەزىپىلەرنى ۋاقتىدا، ياخشى تاماملاشتىكى ئەھمىيىتى زور بولغان تۇنجى، ئاچقۇچلۇق يىل دەپ قاراپ، ھەر قايسى جايلارنىڭ ئەۋزەللىكىنى چىقىش قىلىپ قۇرۇلمىنى تەڭشەپ، ئەتراپلىق پىلانلاپ، تۇنجى قەدەمنى ياخشى تاشلاپ، ئىشنى پۇختا باشلاشنى ئورۇنلاشتۇردى.
</S>
<S ID=9386>
بۇنىڭ بىلەن گۈلباغ بازىرى باش بولۇپ، ئەسلىھەلىك يېزائىگىلىك ئىشلەپچىقىرىشى بويىچە «جەڭ»نى باشلىۋەتتى.
</S>
<S ID=9387>
    2-فېۋرال مۇخبىر گۈلباغ بازىرىنىڭ كىچىك گۈلباغ كەنتىدە كەنت كادىرلىرىنىڭ يېتەكچىلىكىدە بارلىق دېھقانلارنىڭ قەھرىتان سوغۇققا پىسەنت قىلماي، قىزغىنلىق بىلەن كۆكتات پارنىكى ياساش بىلەن ئالدىراش بولۇپ كەتكەنلىكىنى كۆردى.
</S>
<S ID=9388>
پارنىك ياساۋاتقان دېھقانلار بىر نەچچە گۇرۇپپىغا بۆلۈنگەن بولۇپ، بىر يەردە قېزىش ماشىنىسى يەر تەكشىلىسە، بىر يەردە كەپشەرچىلەر پارنىكنىڭ تۆمۈر جاھازىلىرىنى كەپشەرلەۋاتاتتى.
</S>
<S ID=9389>
يەنە بىر گۇرۇپپا توڭ تېشىپ تۈۋرۈك ئورناتسا، يەنە بىر گۇرۇپپا تۆمۈرلەرنى كېسىپ، ئىگىپ، قوراشتۇرۇۋاتاتتى، يەنە بىر گۇرۇپپا بولسا قوراشتۇرۇپ بولۇنغان تۆمۈر جاھازىلارنىڭ ئۈستىگە سۇلياۋ يوپۇق يېپىۋاتاتتى.
</S>
<S ID=9390>
بۇ كەنتتىكى ھىمىت كېرەمنىڭ ئائىلىسىدە ئالتە نوپۇس، توققۇز مو تېرىلغۇ يەر بولۇپ، بۇ پارنىك ياساش مەيدانىدا بىر مو يېرى بار ئىدى.
</S>
<S ID=9391>
ئۇ بۇ مەيدان ئەسلىھەلىك يېزائىگىلىك بازىسى قىلىنىدىغانلىقىدىن خۇش بولۇپ، بۇ ئىشقا ئاكتىپ ماسلاشتى.
</S>
<S ID=9392>
ھىمىت كېرەم مۇنداق دېدى: «ئەنئەنىۋىي ئۇسۇلدا تېرىقچىلىق قىلساق بىر مو يەردىن 1000 – 1500 يۈەن ئەتراپىدا كىرىم قىلالايدىكەنمىز.
</S>
<S ID=9393>
ھۆكۈمەتنىڭ ياردىمىدە بۇ يەرگە كۆكتات پارنىكى ياسايدىغان بولدۇق.
</S>
<S ID=9394>
بۇ يەردىكى بىر مو يېرىمگە پارنىك ياساپ، كۆكتات مايسىسى كۆچۈرۈپ، ئىلمىي ئۇسۇلدا باشقۇرۇپ،بۇ يىللىق كىرىمىمنى 10مىڭ يۈەندىن ئاشۇرۇشقا تىرىشىمەن».
</S>
<S ID=9395>
    كىچىك گۈلباغ كەنتىدە 314ئائىلە، 1104نوپۇس،900 مو تېرىلغۇ يەر بولۇپ، نوپۇس بېشىغا توغرا كېلىدىغان تېرىلغۇ يەر بىر موغىمۇ يەتمەيدۇ.
</S>
<S ID=9396>
ئەمما ناھىيە بازىرى بىلەن تۇتاش كەنت بولغاچقا، كۆكتاتچىلىق كەسپى ئەۋزەللىكىگە ئىگە ئىدى.
</S>
<S ID=9397>
شۇڭا بازارلىق پارتكوم، خەلق ھۆكۈمىتى بۇ يىل بۇ كەنتتە 75مو كۆلەمدە 75 كۆكتات پارنىكى ياساپ نۇقتىدا سىناق قىلىشنى بېكىتتى، ھەمدە پارنىك ياساشقا كېتىدىغان تۆمۈرنىڭ ھەققى 180مىڭ يۈەننى بازار ئۈستىگە ئالدى.
</S>
<S ID=9398>
دېھقانلار پارنىك ياسىلىدىغان ھەر بىر مو يېرى ئۈچۈن 2000يۈەنلا چىقاردى.
</S>
<S ID=9399>
ئەمگەك كۈچىنى كەنت بىر تۇتاش تەشكىللىدى.تېخنىكىلق ئىشلارنىمۇ دېھقانلار ئۆزى قىلىپ، نۇرغۇن چىقىمنى تېجىدى.
</S>
<S ID=9400>
پارنىكتا كۆكتات ئۆستۈرۈش، باشقۇرۇش ئىشىغا يېتەكچىلىك قىلىشقا ئۆزئارا قوشنا كەنتتىن مەخسۇس كۆكتاتچى دېھقان تېخنىك تەكلىپ قىلدى.
</S>
<S ID=9401>
    گۈلباغ بازار كىچىك گۈلباغ كەنت پارتىيە ياچىيكىسىنىڭ شۇجىسى ئەخمەت رۇزى مۇنداق دېدى؛«بىز بۇ يىل دېھقانلار بىلەن «قانداق قىلغاندا ئاز يەردىن ئۆنۈملۈك پايدىلىنىپ،ئىقتىسادىي كىرىمنى يۇقۇرى كۆتۈرگىلى ،جەمئىيەت تەرەققىياتى بىلەن ماس قەدەمدە ئىلگىرلىگىلى بولىدۇ»دېگەن تېما ئۈستىدە مۇزاكىرلىشىپ،ناھىيە بازىرىغا يېقىن بولۇش ئەۋزەللىكىمىزگە ئاساسەن ئەسلىھەلىك يېزائىگىلىكىنى چىڭ تۇتۇش ئارقىلىق ھاللىق سەۋىيەگە يېتىش نىشانىنى ئەمەلگە ئاشۇرۇش مەقسىتىدە بۇ ئىشنى قىلىۋاتىمىز.
</S>
<S ID=9402>
بىز پارنىكلارنى پات ئارىدا پۈتكۈزۈپ،يەرنىڭ تىمپىراتۇرسىنى يۇقۇرى كۆتۈرۈپ،كۆكتات مايسىسىنى ۋاقتىدا كۆچۈرۈپ،كۆكتاتلارنى بىر ئاي بۇرۇن بازارغا چىقىرىپ،مۇشۇ ئارقىلىق دېھقانلارنىڭ كىرىمىنى زور دەرىجىدە ئاشۇرۇشقا كاپالەتلىك قىلىمىز»
</S>
</TEXT>
/BODY
/DOC