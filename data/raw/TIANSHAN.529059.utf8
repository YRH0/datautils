<DOC>
<DOCID>TIANSHAN.529059</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-20 16:47:29</DATE>
</HEADER>
<BODY>
<HEADLINE>
<S ID=30865>
يېڭىچە دېھقان چولپان ياسىن كېرەم
</S>
</HEADLINE>
<TEXT>
<S ID=30866>
   توقسۇ ناھىيەسىنىڭ پەيشەنبە بازار يېزىسى ئارامەھەللە كەنتىدىكى ياسىن كېرەمنىڭ پەن – تېخنىكىغا تايىنىپ، ئىلمىي باقمىچىلىق قىلىپ بېيىغانلىقى ۋە يۇرتداشلىرىنىمۇ تەڭ بېيىشقا يېتەكلىگەنلىكىنى ئاڭلاپ، يېقىندا ئۇنى زىيارەت قىلدىم.
</S>
<S ID=30867>
   ياسىن كېرەم كىچىكىدىن باشلاپلا تىرىشىپ ئوقۇپ، چوڭ بولغاندا ياراملىق ئادەم بولۇشنى ئارزۇ قىلاتتى. بىراق ئائىلسىنىڭ قىيىنچىلىقى تۈپەيلىدىن باشلانغۇچ مەكتەپنى پۈتكۈزۈپلا ئوقۇشتىن چېكىنىشكە مەجبۇر بولدى. ئۇ نامرات ياشاشقا تەن بەرمەي، باقمىچىلىققا دائىر كىتابلارنى سېتىۋېلىپ ئۆگەندى. پەن – تېخنىكىغا تايىنىپ ئىلمىي باقمىچىلىق قىلىشقا ئائىت كۇرسلارغا قاتنىشىپ، باقمىچىلىق بىلىملىرىنى قېتىرقىنىپ ئۆگەندى ۋە قوي باقمىچىلىقىنى كەسىپ قىلىپ تاللىدى. يېزىلىق پارتكوم، خەلق ھۆكۈمىتى ۋە كەنت ئاھالە كومىتېتىنىڭ قوللىشى بىلەن زامانىۋى قوتان ياساپ، يېزا ئامانەت – قەرز كوپىراتىپىدىن چارۋىچىلىق قەرز پۇلى ئېلىپ، نەسىللىك قوچقار ۋە قوي سېتىۋېلىپ باقتى. ياسىن كېرەم بىرقانچە يىل باقمىچىلىق قىلىش جەريانىدا، نوقۇل چارۋىچىلىققىلا تايىنىۋېلىشنىڭ مۇۋاپىق ئەمەسلىكىنى سېزىپ، دېھقانچىلىق بىلەن چارۋىچىلىقنى تەڭ تۇتۇش قارارىغا كەلدى. چارۋىچىلىق ئىشلەپچىقىرىش تەننەرخىنى تۆۋەنلىتىش ئۈچۈن، باشقىلارنىڭ تېرىلغۇ يەرلىرىنى ھۆددە ئېلىپ بۇغداي تېرىپ، بۇغداينىڭ سامىنىدىن يەم – خەشەك تەييارلاش ۋە مەھەللىۋى ئوغۇتلارنى دېھقانچىلىق ئىشلىرىغا ئىشلىتىشتەك زامانىۋى دېھقانچىلىق، باقمىچىلىق يولىغا ماڭدى. بۇنىڭ بىلەن ئۇ ئۇزاق ئۆتمەيلا ئامانەت – قەرز كوپىراتىپىدىن ئالغان قەرزىنى ئۆز قەرەلىدە قايتۇردى. ھازىر ئۇنىڭ چارۋىچىلىقتىن قىلغان يىللىق ئوتتۇرىچە كىرىمى 600 مىڭ يۈەنگە يېتىپ، ئىلگىرىكى بەش قويى بار ئاددىي بىر باقمىچىدىن ھازىرقى 1000 قويى ۋە 220 كالىسى بار، يىراق – يېقىنغا داڭلىق چوڭ باقمىچىغا، كەنت بويىچە ئالدىن بېيىش ئۈلگىسىگە ئايلاندى.
</S>
<S ID=30868>
   ياسىن كېرەم بېيىغاندا كەنتىدىكى نامرات ئائىلىلەرگە قولىدىن كېلىشىچە ياردەم قىلدى، تېرىقچىلىق، باقمىچىلىق تېخنىكىسى ۋە تەجرىبىلىرىنى يۇرتداشلارغا ھەقسىز ئۆگەتتى ۋە ئائىلىسىدە قىيىنچىلىقى بارلارغا، يېتىم – يېسىرلارغا، قوي تارقىتىپ بەردى. ئۇلارنىڭ يەرلىرىنى ھەر يىلى ھەقسىز تېرىپ بەرگەندىن باشقا، كۆمۈر، بۇغداي ياردەم قىلدى. بۇ يىل يىل بېشىدا ئۇ 200 مىڭ يۈەن پۇل چىقىرىپ، ئىقتىسادىي شارائىتى ياخشى 106 ئائىلىنى ھەرىكەتلەندۈرۈپ 520 مىڭ يۈەن مەبلەغ توپلاپ، 30 ئائىلىلىك نامرات دېھقاننىڭ دېھقانچىلىق، چارۋىچىلىق ۋە قوشۇمچە كەسىپلەر بىلەن شۇغۇللىنىپ بېيىشىغا ئۆسۈمسىز قەرز بەردى. ياسىن كېرەم يۇقىرىقى ئىش ئىزلىرى بەدىلىگە بۇ يىل توقسۇ ناھىيەلىك پارتكوم ۋە خەلق ھۆكۈمىتى تەرىپىدىن ‹‹يېڭىچە دېھقان چولپان›› بولۇپ باھالىنىپ مۇكاپاتلاندى.
</S>
<S ID=30869>
‏
</S>
</TEXT>
/BODY
/DOC