<DOC>
<DOCID>TIANSHAN.571104</DOCID>
<HEADER>
<CLASS>شىنجاڭ</CLASS>
<DATE>2016-12-11 14:10:32</DATE>
</HEADER>
<BODY>
<HEADLINE>
<S ID=64364>
‹‹تەڭرىتاغ ئەلچىسى››نىڭ لېكسىيەسى ئەل قەلبىگە ياقتى
</S>
</HEADLINE>
<TEXT>
<S ID=64365>
       ئۆز مۇخبىرىمىز نىجات نىياز خەۋىرى، فوتوسى: مەركەز ۋە ئاپتونوم رايوننىڭ ساغلاملىق قۇرۇلۇشى پىلانىغا ئاكتىپ ئاۋاز قوشۇپ، ئۆزىنىڭ بۇ جەھەتتىكى رولىنى جارى قىلدۇرۇپ كېلىۋاتقان شىنجاڭ ‹‹تەڭرىتاغ ئەلچىسى›› ئۇيغۇر تېبابەت دورىگەرلىك پەن-تېخنىكا چەكلىك شىركىتىنىڭ «يۈرەك-مېڭە، قان تومۇر كېسەللىكلىرى ۋە ئۇنىڭ ئالدىنى ئېلىش تەدبىرلىرى» تېمىسىدىكى ئىلمىي دوكلات يىغىنى ۋە ئىللىقلىق يەتكۈزۈش پائالىيىتى 12-ئاينىڭ 10-كۈنى چۈشتىن كېيىن مۇھاجىرلار مېھمانخانىسى يىغىن زالىدا ئۆتكۈزۈلدى.
</S>
<S ID=64366>
    بۇ قېتىمقى پائالىيەتكە تېبابەت، كېسەللىكلەرنىڭ ئالدىنى ئېلىش ساھەسىدىكى مۇتەخەسسىسلەر، ھەر قايسى ئالىي مەكتەپلەردىكى پروفېسسور، دوتسېنتلار، كارخانىچىلار ۋەكىللىرى، ساغلاملىق ساھەسىدىكى خادىملار ۋە تاراتقۇ ۋەكىللىرى قاتناشتى.
</S>
<S ID=64367>
    پائالىيەتتە ئالدى بىلەن ئالاھىدە تەكلىپ بىلەن قاتناشقان مېھمانلار تونۇشتۇرۇلدى، شىنجاڭ «تەڭرىتاغ ئەلچىسى» ئۇيغۇر تېبابەت دورىگەرلىك پەن-تېخنىكا چەكلىك شىركىتى ھەققىدە قىسقىچە چۈشەنچە بېرىلدى.
</S>
<S ID=64368>
    ئارقىدىن، شىنجاڭ «تەڭرىتاغ ئەلچىسى» ئۇيغۇر تېبابەت دورىگەرلىك پەن-تېخنىكا چەكلىك شىركىتىنىڭ قۇرغۇچىسى، «12-نۆۋەتلىك جۇڭگو ئالىملىرى مۇھاكىمە مۇنبىرى»دە بىئو پەن-تېخنىكا ساھەسى بويىچە «2015-يىللىق جۇڭگودىكى پەن-تېخنىكىدا يېڭىلىق ياراتقان مۇنەۋۋەر شەخس »شەرىپىگە نائىل بولغۇچى، ئۈرۈمچى خەيرى -ساخاۋەت جەمئىيىتى مېھرىبان ئانىلار كوللىكتىپىنىڭ ئەزاسى، كېسەللىكلەرنىڭ ئالدىنى ئېلىش كەسپى بويىچە ماگىستىر، ئوزۇقشۇناس، باش ۋىراچ ئايتۇرە ئابلىمىت «يۈرەك-مېڭە، قان تومۇر كېسەللىكلىرى ۋە ئۇنىڭ ئالدىنى ئېلىش تەدبىرلىرى» توغرىسدا ئىلمىي لېكسىيە سۆزلىدى.
</S>
<S ID=64369>
    ئايتۇرە ئابلىمىت مۇنداق دېدى: ساغلاملىق نۆۋەتتە ھەممە ئادەم كۆڭۈل بۆلىدىغان مۇھىم تېمىلارنىڭ بىرىگە ئايلاندى، ئۆز ساغلاملىقىغا كۆڭۈل بۆلۈشنى خالىمايدىغان بىرمۇ ئىنسان بولمىسا كېرەك، بىراق ساغلاملىققا كۆڭۈل بۆلۈشنى ئويلىغان، بىراق كېسەللىكلەرنىڭ ئالدىنى ئېلىشنى، مۇداپىيەلىنىشنى بىلمەيدىغان كىشىلىرىمىز ناھايىتى نۇرغۇن.
</S>
<S ID=64370>
نۆۋەتتە يۈرەك-مېڭە قان تومۇر كېسەللىكلىرى ۋە سېمىزلىك كىشىلەرنىڭ ساغلاملىقىغا خىرىس قىلماقتا.
</S>
<S ID=64371>
شىركىتىمىز ئۇيغۇر تىبابىتى دورىگەرلىك شىركىتى بولۇش سۈپىتى بىلەن مانا مۇشۇنداق ھەقسىز لېكسىيەلەرنى ئورۇنلاشتۇرۇپ، خەلقىمىزنىڭ ساغلاملىق ئېڭىنى يۇقىرى كۆتۈرۈشنى لايىق تاپتۇق، دەسلەپتە مەن يالغۇز بۇ خىل كېسەللىكلەرنىڭ ئالدىنى ئېلىش توغرىسىدىكى ئۇسۇللارنى سۆزلىگەن بولسام، بۇ قېتىملىق لېكسىيەدىن كېيىن، مۇشۇ يەردە ئولتۇرغان بارلىق كىشىلەر ئۆزىگە ۋە ئائىلىسىدىكىلىرىگە تەسىر كۆرسىتىپ، كېسەللىكلەرنىڭ ئالدىنى ئېلىش جەھەتتىكى تەشۋىقاتچىغا ئايلىنىدۇ.
</S>
<S ID=64372>
بىز بۇنىڭدىن كېيىن داۋاملىق مۇشۇنداق ھەقسىز لېكسىيەلەرنى داۋاملىق ئۇيۇشتۇرۇپ، خەلقىمىزنىڭ ساغلاملىق ئېڭىنى، كېسەللىكلەرنىڭ ئالدىنى ئېلىشقا بولغان چۈشەنچىسىنى يۇقىرى كۆتۈرىمىز.
</S>
<S ID=64373>
    ئاپتونوم رايونلۇق خەلق دوختۇرخانىسى بالىلار ساقلىقنى ساقلاش بۆلۈمىنىڭ مۇدىر ۋىراچى، بالىلار كېسەللىكلىرى مۇتەخەسسىسى، ئوزۇقشۇناس ئامانگۈل تۆمۈر «ھامىلىدارلار ئوزۇقلىنىش جەھەتتىكى دىققەت قىلىشقا تېگىشلىك ئىشلار، بالىلاردىكى تۇغما يۈرەك كېسىلى ۋە ئۇنىڭ ئالدىنى ئېلىش» تېمىسىدا ئىلمىي دوكلات بەردى.
</S>
<S ID=64374>
ئامانگۈل تۆمۈر مۇنداق دېدى: نۇرغۇنلىغان ياش ئاياللار ھامىلدارلىقنىڭ ئالدى ۋە كەينىدىكى سالامەتلىك تەكشۈرۈشكە، ھامىلدار مەزگىلىدىكى ئوزۇقلىنىشقا سەل قارىغانلىقتىن ھامىلىنىڭ ئەھۋالىدا ئۆزگىرىش بولۇش، ھامىلە تولۇق يېتىلمەسلىك قاتارلىق بىر تۈركۈم كېسەللىكلەر كېلىپ چىقىۋاتىدۇ.
</S>
<S ID=64375>
نۇرغۇنلىغان كىشىلىرىمىزدە ساغلاملىق جەھەتتىكى بىلىملەر ناھايىتى كەمچىل، كېسەل باشلانغاندا ئالدىنى ئېلىشنى بىلمەي، ئۇنىڭ ئۈنۈملۈك داۋالىنىش ۋاقتىنى ئۆتكۈزۈۋېتىپ، ئارقىدىن پۇشايمان قىلىدىغان ئىشلارمۇ ناھايىتى نۇرغۇن.
</S>
<S ID=64376>
مېنىڭچە، شىنجاڭ «تەڭرىتاغ ئەلچىسى» ئۇيغۇر تېبابەتچىلىك شىركىتىنىڭ بۇ ھەقسىز لېكسىيەنى ئورۇنلاشتۇرغانلىقى ناھايىتى ياخشى بوپتۇ.
</S>
<S ID=64377>
بۇنىڭدىن كېيىنمۇ مۇشۇنداق لېكسىيەلەرنىڭ كۆپلەپ ئورۇنلاشتۇرۇلۇپ، خەلقىمىزنىڭ ساغلاملىق ئېڭىنىڭ يۇقىرى كۆتۈرۈلۈشىنى چىن كۆڭلۈمدىن ئۈمىد قىلىمەن.
</S>
<S ID=64378>
    پائالىيەت داۋامىدا شىنجاڭ تېببىي ئۇنۋېرسىتېتى 1-تارماق دوختۇرخانىسىنىڭ سابىق مۇئاۋىن باشلىقى، ئېغىز بوشلۇقى كېسەللىكلىرى دوكتورى، پىروفېسسور ئادالەت ئەخمەتجان قاسىمى ئۆزىمىزنى ئاسراش، پەرۋىش قىلىش، ئوزۇقلىنىش جەھەتتە دىققەت قىلىشىمىزنىڭ زۆرۈرلىكىنى، ساغلاملىقنىڭ ھەممىنىڭ ئاساسىي ئىكەنلىكىنى سۆزلەپ ئۆتتى، شۇنداقلا ئۆزىنىڭ جەمئىيەتتىكى ئىجتىمائىي مەسئۇلىيىتىنى ئۆز ئەمەلىيىتىدە ئادا قىلىپ، كەڭ خەلقنىڭ ساغلاملىقىغا كۆڭۈل بۆلۈپ، مەركەز ۋە ئاپتونوم رايوننىڭ ساغلاملىق قۇرۇلۇشى پىلانىغا ئاكتىپ ئاۋاز قوشۇپ، بۈگۈنكىدەك ئەھمىيىتى زور بولغان ئىلمىي دوكلاتلارنى ئۇيۇشتۇرۇپ، ساغلاملىق ئىشلىرى ئۈچۈن تىنىمسىز تۆھپە قوشۇۋاتقان تۇرغۇنجان دوختۇر، ئايتۈرە دوختۇرغا چىن كۆڭلىدىن ئاپىرىن ئوقۇيدىغانلىقىنى بىلدۈردى.
</S>
<S ID=64379>
    پائالىيەت داۋامىدا ئاتاقلىق ئەدەبىي ئوبزورچى، تارىم ژۇرنىلىنىڭ سابىق باش مۇھەررىرى ئەنۋەر ئابدۇرېھىم ئەپەندى ئۆزىنىڭ بۈگۈنكى يىغىندىن ئالغان تەسىراتىنى سۆزلەپ شىنجاڭ «تەڭرىتاغ ئەلچىسى» ئۇيغۇر تېبابەت پەن-تېخنىكا چەكلىك شىركىتىنىڭ جەمئىيەتتىكى ئىجتىمائىي مەسئۇلىيەتنى ئۆز ئۈستىگە ئېلىپ ئۆز ئەمەلىيىتىدە ئادا قىلىۋاتقان ھەر بىر ئىشىغا ئاپىرىن ئوقۇيدىغانلىقىنى، باشقا شىركەت كارخانىلارنىڭمۇ مۇشۇنداق ياخشى ئىشلاردىن ئۆرنەك ئېلىپ، ئەل ساغلاملىقى ئىشلىرى ئۈچۈن ئۆزىنىڭ بىر كىشلىك تۆھپىسىنى قوشۇشقا بولغان ئۈمىدىنى ئىپادىلىدى.
</S>
<S ID=64380>
    ئىگىلىنىشىچە، شىنجاڭ ‹‹تەڭرىتاغ ئەلچىسى›› ئۇيغۇر تېبابەت دورىگەرلىك پەن-تېخنىكا چەكلىك شىركىتى ئۈرۈمچى شەھىرى يۇقىرى يېڭى تېخنىكا تەرەققىيات رايونى شىنجاڭ بىئو دورىگەرلىك يېڭىلىق يارىتىش ئىگىلىك تىكلەش بازىسىغا 2015-يىلى يىل ئاخىرىدا مۇۋەپپەقىيەتلىك كىرگەن شىركەت بولۇپ، تېبابەتچىلىك يەنى داۋالاش، دورىگەرلىك، ئوزۇقلۇقشۇناسلىق قاتارلىق كەسىپلەردە ھەمدە كارخانا باشقۇرۇش كەسپىدە مول بىلىم قۇرۇلمىسى ۋە كەسپى ئىقتىدارغا ئىگە يۇقىرى سەۋىيەلىك ئالىم، مۇتەخەسسىسلەردىن تەشكىل تاپقان.
</S>
<S ID=64381>
نۆۋەتتە شىركەتنىڭ يېڭى كەشپىيات پاتنېتى خەلقئارادىكى يېڭى تەتقىقات تۈرى بولۇپ، شىركەت خادىملىرى تېبابەتچىلىك ساھەسىدىكى بوشلۇقلارنى تولدۇرۇش ئۈچۈن ئۈزلۈكسىز تىرىشچانلىق كۆرسىتىپ، تېببىي دورا تەتقىقاتى ، ساغلاملىق مەھسۇلاتلىرى، يېشىل يېمەكلىك ئىشلەپچىقىرىش ھەم سېتىش، يۇقىرى تېخنىكىلىق ساغلاملىق يېمەكلىكلىرى ۋە مەھسۇلاتلىرىنى رايونىمىزدا كېڭەيتىش قاتارلىق خىزمەتلەرنى ئىشلىمەكتە.
</S>
</TEXT>
/BODY
/DOC