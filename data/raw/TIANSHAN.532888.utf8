<DOC>
<DOCID>TIANSHAN.532888</DOCID>
<HEADER>
<CLASS>مەملىكەت</CLASS>
<DATE>2016-07-05 11:34:19</DATE>
</HEADER>
<BODY>
<HEADLINE>
<S ID=32090>
لىڭ جىخۇاغا 1 –سوتتا مۇددەتسىز قاماق جازاسى ھۆكۈم قىلىندى
</S>
</HEADLINE>
<TEXT>
<S ID=32091>
   شىنخۇا ئاگېنتلىقى، تيەنجىن، 4 – ئىيۇل تېلېگراممىسى. تيەنجىن شەھەرلىك 1 – ئوتتۇرا خەلق سوت مەھكىمىسى 4 – ئىيۇل جۇڭگو خەلق سىياسىي مەسلىھەت كېڭىشى 12 – نۆۋەتلىك مەملىكەتلىك كومىتېتىنىڭ سابىق مۇئاۋىن رەئىسى، ج ك پ مەركىزىي كومىتېتى بىرلىك سەپ بۆلۈمىنىڭ سابىق باشلىقى لىڭ جىخۇانىڭ پارا ئېلىش، دۆلەت مەخپىيىتىگە قانۇنسىز ئېرىشىۋېلىش، خىزمەت ھوقۇقىدىن كەلسە – كەلمەس پايدىلىنىش دېلوسى ئۈستىدە قانۇن بويىچە 1 – سوت ھۆكۈمى چىقاردى، لىڭ جىخۇانى پارا ئېلىش جىنايىتى سادىر قىلغان دەپ بېكىتىپ، مۇددەتسىز قاماق جازاسى بېرىپ، سىياسىي ھوقۇقىدىن ئۆمۈرۋايەت مەھرۇم قىلىش ھەم بارلىق شەخسىي مال – مۈلكىنى مۇسادىرە قىلىشقا ھۆكۈم قىلدى؛ دۆلەت مەخپىيىتىگە قانۇنسىز ئېرىشىۋېلىش جىنايىتىنى سادىر قىلغانلىقى ئۈچۈن، مۇددەتلىك بەش يىللىق قاماق جازاسىغا ھۆكۈم قىلدى؛ خىزمەت ھوقۇقىدىن كەلسە – كەلمەس پايدىلىنىش جىنايىتىنى سادىر قىلغان دەپ مۇددەتلىك تۆت يىللىق قاماق جازاسىغا ھۆكۈم قىلدى ھەم مۇددەتسىز قاماق جازاسىنى ئىجرا قىلىپ، سىياسىي ھوقۇقىدىن ئۆمۈرۋايەت مەھرۇم قىلىش، بارلىق شەخسىي مال – مۈلكىنى مۇسادىرە قىلىشنى قارار قىلدى. لىڭ جىخۇا سوتتا ھۆكۈمگە قايىل بولغانلىقىنى، ئەرز قىلمايدىغانلىقىنى بىلدۈردى.
</S>
<S ID=32092>
   تيەنجىن شەھەرلىك 1 – ئوتتۇرا خەلق سوت مەھكىمىسى لىڭ جىخۇا دېلوسىدىكى جىنايى پاكىت، دەلىل – ئىسپاتلارنىڭ دۆلەت مەخپىيىتىگە چېتىلىدىغانلىقىنى كۆزدە تۇتۇپ، 2016 – يىل 6 – ئاينىڭ 7 – كۈنى قانۇن بويىچە بۇ دېلونى ئوچۇق سوت قىلماي قاراپ چىقتى. سوت ئېچىپ قاراپ چىقىش جەريانىدا، سوت ئەيىبلەنگەن، شىكايەت قىلىنغان پاكىتنى چۆرىدەپ تەكشۈردى، ئەيىبلىگۈچى ۋە ئاقلىغۇچى ئىككى تەرەپ دەلىل – ئىسپات كۆرسىتىپ، يۈزلەشتۈرۈپ ئىسپاتلىدى ھەم گۇۋاھچىلاردىن قايچىلاشتۇرۇپ سوئال سورىدى. سوت مۇنازىرىسى باسقۇچىدا ئەيىبلىگۈچى ۋە ئاقلىغۇچى ئىككى تەرەپ ئەرز – شىكايەتكە دائىر جىنايەت پاكىتى، قانۇننى تەتبىقلاش، جازا ھۆكۈم قىلىش قاتارلىق مەسىلىلەردە تولۇق پىكرىنى ئوتتۇرىغا قويدى. سوت لىڭ جىخۇانىڭ ئاقلىغۇچىسى ئوتتۇرىغا قويغان ئەمەلىيەتكە ئۇيغۇن، قانۇنىي ئاساسقا ئىگە ئاقلاش پىكرىنى قوبۇل قىلدى.
</S>
<S ID=32093>
   سوت قىلىش جەريانىدا سوت گۇۋاھچىلاردىن لو جۇڭفۇ، سۈي شياۋيۈ قاتارلىقلارنى سوتتا گۇۋاھلىق بېرىشكە چاقىردى ھەم سوتتا لىڭ جىخۇاغا ئۆز مەنپەئىتىنى كۆزلەپ، ئۆزىگە ياردەم بېرىشنى ھاۋالە قىلغانلىقىنى، لىڭ جىخۇا ياكى ئۇنىڭ خوتۇنى گۇ لىپىڭغا پارا بەرگەنلىك پاكىتى توغرىسىدا گۇۋاھلىق بەردى، ئەيىبلىگۈچى ۋە ئاقلىغۇچى ئالاقىدار پاكىت ۋە تەپسىلاتلار توغرىسىدا گۇۋاھچىدىن سوئال سورىدى؛ ئەيىبلىگۈچى ئورگان گۇۋاھچى گۇ لىپىڭ، پەن يىياڭ قاتارلىقلارنىڭ گۇۋاھلىق بېرىش سىن كۆرۈنۈشىنى قويدى ھەم كۆپ ۋاسىتىلىك سىستېما ئارقىلىق لىڭ جىخۇانى ئەيىبلەشكە ئائىت ھەر بىر جىنايەت پاكىتى، يەنى ئالاقىدار گۇۋاھچى، گۇۋاھلىق سۆزى، يازما ئىسپات، ماددىي ئىسپات سۈرەتلىرى، باھالاش پىكرى قاتارلىق ئىسپاتلار، شۇنداقلا لىڭ جىخۇانىڭ ئۆزىنىڭ ئىقرارىنى بىر – بىرلەپ كۆرسىتىپ، مۇكەممەل دەلىل – ئىسپات ‹‹زەنجىرى›› شەكىللەندۈرۈپ، لىڭ جىخۇانىڭ ۋەزىپىسىدىكى قولايلىقتىن پايدىلىنىپ، لو جۇڭفۇ ۋە ئۇنىڭ ئوغلىنىڭ مەنپەئىتىنى كۆزلەشكە ۋەدە بەرگەنلىكى، يالغۇز ياكى گۇ لىپىڭ بىلەن بىللە لو جۇڭفۇ بەرگەن 14 مىليون 650 مىڭ يۈەن قىممىتىدىكى پۇل – مالنى ئالغانلىقى ۋە قوبۇل قىلغانلىقى؛ سۈي شياۋيۈنىڭ مەنپەئىتىنى كۆزلەپ، گۇ لىپىڭنىڭ سۈي شياۋيۈ بەرگەن 14 مىليون 380 مىڭ يۈەن قىممىتىدىكى پۇل – مالنى ئالغانلىقىنى بىلىپ تۇرغانلىقى ھەم ماقۇل كۆرگەنلىكى؛ پەن يىياڭنىڭ مەنپەئىتىنى كۆزلەپ، پەن يىياڭ بەرگەن 7 مىليون 610 مىڭ يۈەن قىممىتىدىكى پۇل – مالنى گۇ لىپىڭنىڭ ئۆزى يالغۇز قوبۇل قىلغانلىقى ۋە ئالغانلىقىنى بىلىپ تۇرغانلىقى ۋە ماقۇل كۆرگەنلىكى؛ ۋېي شىن تۇرۇشلۇق ئورۇننىڭ مەنپەئىتىنى كۆزلەپ، ئوغلى لىڭ گۇنىڭ ۋېي شىن قاتارلىق كىشىلەردىن پۇل – مال سوراپ ئالغانلىقىنى بىلگەندىن كېيىن، ئەھۋالنى بىلىپ تۇرۇپ قايتۇرۇپ بەرمىگەنلىكى، ۋېي شىن قاتارلىقلار بەرگەن 6 مىليون 430 مىڭ يۈەن قىممىتىدىكى پۇل – مالنى قوبۇل قىلغانلىقى ۋە ئالغانلىقى؛ لى چۈنچېڭنىڭ مەنپەئىتىنى كۆزلەپ، گۇ لىپىڭنىڭ لى چۈنچېڭ بەرگەن خەلق پۇلىغا سۇندۇرغاندا 890 مىڭ يۈەن قىممىتىدىكى ياۋرونى ئالغانلىقىنى بىلىپ تۇرغانلىقى ۋە ماقۇل كۆرگەنلىكى؛ بەي ئېنپېينىڭ مەنپەئىتىنى كۆزلەپ، بەي ئېنپېي بەرگەن 600 مىڭ يۈەن قىممىتىدىكى پۇل – مالنى قوبۇل قىلغانلىقى؛ خو كې قاتارلىق كىشىلەرنىڭ ۋەزىپىسىنى ئۆستۈرۈش قاتارلىقلارغا ياردەم بېرىش ئۈچۈن، ئۆزى يالغۇز ياكى گۇ لىپىڭ بىلەن بىللە خو كې قاتارلىق كىشىلەر بەرگەن پۇل – مالنى قوبۇل قىلغانلىقى ئىسپاتلاندى. يۇقىرىدىكى پارا ئالغان پۇل – مال خەلق پۇلىغا سۇندۇرغاندا جەمئىي 77 مىليون 85 مىڭ 383 يۈەن. ئەيىبلىگۈچى ئورگان گۇۋاھچى خو كې قاتارلىق كىشىلەرنىڭ گۇۋاھلىق سۆزى، مەخپىيەتلىكنى ساقلاشنى باشقۇرۇش بەلگىلىمىسى، مەخپىيەتلىك دەرىجىسىنى باھالاش پىكرى قاتارلىق دەلىل – ئىسپاتى، لىڭ جىخۇانىڭ ئۆز ئىقرارىنى ئوقۇپ ئۆتۈپ ۋە چىقىرىپ، لىڭ جىخۇانىڭ ج ك پ مەركىزىي كومىتېتى بىرلىك سەپ بۆلۈمىنىڭ باشلىقى، 12 – نۆۋەتلىك مەملىكەتلىك سىياسىي كېڭەشنىڭ مۇئاۋىن رەئىسىلىك ۋەزىپىسىنى ئۆتەۋاتقان مەزگىلدە، شۇ چاغدىكى مەركىزىي كومىتېت بەنگۇڭتىڭى كاتىبات ئىدارىسىنىڭ باشلىقى خو كې قاتارلىق كىشىلەر ئارقىلىق نۇرغۇن دۆلەت مەخپىيىتىگە ئائىت ماتېرىيالغا قانۇنسىز ئېرىشىپ، دۆلەت مەخپىيىتىنى ساقلاش تۈزۈمىگە ئېغىر دەرىجىدە بۇزغۇنچىلىق قىلغانلىقى ئىسپاتلاندى. ئەيىبىلىگۈچى ئورگان ئالاقىدار گۇۋاھچىنىڭ گۇۋاھلىق سۆزى، كادىرلار ئارخىپ ماتېرىيالى، نوپۇس يۆتكەش ئىسپاتى، ئۆي سېتىۋېلىش – سېتىش كېلىشىمى قاتارلىق دەلىل – ئىسپاتلىرى، شۇنداقلا لىڭ جىخۇانىڭ ئۆزىنىڭ ئىقرارىنى ئوقۇپ ئۆتۈپ ۋە چىقىرىپ، لىڭ جىخۇانىڭ خىزمەت ھوقۇقىدىن كەلسە – كەلمەس پايدىلىنىپ، ئالاھىدە مۇناسىۋىتى بولغان چېنⅹ، جاڭⅹⅹ ۋە ئۇنىڭ ئۇرۇق – تۇغقانلىرىنىڭ خىزمىتىنى يۆتكەش، ئۆي سېتىۋېلىش، ۋەزىپىسىنى ئۆستۈرۈش، نوپۇسىنى يۆتكەش قاتارلىق ئىشلىرىغا ياردەم بەرگەنلىكى تۈپەيلىدىن جامائەت مال – مۈلكى، دۆلەت ۋە خەلقنىڭ مەنپەئىتىنى ئېغىر زىيانغا ئۇچراتقانلىقى، شۇنداقلا پەۋقۇلئاددە ناچار ئىجتىمائىي تەسىر پەيدا قىلغانلىقىنى ئىسپاتلىدى. لىڭ جىخۇا سوتتا ئەيىبلىگۈچى ئورگان ئەيىبىلىگەن يۇقىرىدىكى جىنايەت پاكىتلىرىنىڭ ھەممىسىنى قوبۇل قىلىپ، پىكرى يوق ئىكەنلىكىنى بىلدۈردى.
</S>
<S ID=32094>
   تيەنجىن شەھەرلىك 1 – ئوتتۇرا خەلق سوت مەھكىمىسى دەلىللەش ئارقىلىق لىڭ جىخۇانىڭ پارا ئېلىش سوممىسى پەۋقۇلئاددە كۆپ؛ نۇرغۇن دۆلەت مەخپىيىتىگە قانۇنسىز ئېرىشىۋېلىش جىنايى قىلمىشى ئېغىر؛ خىزمەت ھوقۇقىدىن كەلسە – كەلمەس پايدىلىنىپ، ناچار ئىجتىمائىي تەسىر پەيدا قىلغانلىق جىنايى قىلمىشى پەۋقۇلئاددە ئېغىر، بىراق ئۇنىڭ دېلو يۈز بەرگەندىن كېيىن، ئۆزىنىڭ جىنايى قىلمىشىنى ئەينەن دېيىش، جىنايىتىنى ئىقرار قىلىش، جىنايىتىگە توۋا قىلىش ئىپادىسى قاتارلىق قانۇندا بەلگىلەنگەن ۋە ئەھۋالغا قاراپ بېكىتىلىدىغان يېنىكلىتىپ جازا بېرىش ئەھۋالىنى كۆزدە تۇتۇپ، قانۇن بويىچە يېنىكلىتىپ جازا بېرىشكە بولىدۇ، دەپ قارىدى. لىڭ جىخۇانىڭ جىنايەت سادىر قىلىش پاكىتى، ماھىيىتى، ئەھۋالى ۋە جەمئىيەتكە كەلتۈرگەن خەۋپىگە ئاساسەن، سوت قانۇن بويىچە يۇقىرىقىدەك ھۆكۈم چىقاردى.
</S>
<S ID=32095>
   ئىگىلىنىشىچە، لىڭ جىخۇا سوتتىكى ئاخىرقى بايانىدا مۇنداق دېگەن: مەن بارلىق ئەيىبلەشنى قوبۇل قىلىمەن، ھۆكۈمگە قايىل بولدۇم، بۈگۈنكى سوتنى مەڭگۈ ئۇنتۇمايمەن، باش سوتچىنىڭ ئادىل رىياسەتچىلىكىدە سوت دەبدەبىلىك، ئېھتىياتچان، ئاقىلانە، مەدەنىي ئېچىلىپ، قانۇن بويىچە سوت قىلىش بىلەن ئادىمىيلىككە كۆڭۈل بۆلۈشنى ئورگانىك بىرلەشتۈرۈش نامايان قىلىندى، سوت مەھكىمىسىگە چىن كۆڭلۈمدىن رەھمەت ئېيتىمەن، تەپتىش مەھكىمىسى ۋە ئىككى ئادۋوكاتقا رەھمەت ئېيتىمەن.
</S>
<S ID=32096>
   تيەنجىن شەھەرلىك خەلق تەپتىش مەھكىمىسى 1 – شۆبە مەھكىمىسى 2016 – يىل 5 – ئاينىڭ 13 – كۈنى لىڭ جىخۇا دېلوسىنى تيەنجىن شەھەرلىك 1 – ئوتتۇرا خەلق سوت مەھكىمىسىدە ئەيىبلىگەن. تونۇشتۇرۇلۇشىچە، تيەنجىن شەھەرلىك 1 – ئوتتۇرا خەلق سوت مەھكىمىسى ئالىي خەلق سوت مەھكىمىسى چۈشۈرگەن تەۋەلىكىنى بېكىتىپ بېرىش قارارنامىسىگە ئاساسەن، مەزكۇر دېلونى تاپشۇرۇپ ئالغاندىن كېيىن، قانۇن بويىچە كېڭەشمە سوت ئۇيۇشتۇرۇپ، لىڭ جىخۇاغا ئەيىبنامىنىڭ قوشۇمچە نۇسخىسىنى يەتكۈزگەن، شۇنىڭ بىلەن بىللە، ئالاقىدار دەۋا ھوقۇقى ۋە مەجبۇرىيىتىنى ئۇقتۇرغان. لىڭ جىخۇا ھاۋالە قىلغان ئىككى ئادۋوكات لىڭ جىخۇا بىلەن كۆپ قېتىم كۆرۈشۈپ، پۈتۈن دېلو ئارخىپىنى كۆرۈپ چىققان. سوت ئېچىلىشتىن ئىلگىرى، سوت ئەيىبلىگۈچى، جاۋابكار، ئاقلىغۇچى قاتناشقان سوت ئېچىلىشتىن ئىلگىرى يىغىن چاقىرىپ، باشقۇرۇش تەۋەلىكى، ئۆزىنى چەتكە ئېلىش، سوت قىلىش ئۇسۇلى، قانۇنسىز دەلىل – ئىسپاتنى چىقىرىۋېتىشنى ئىلتىماس قىلىش – قىلماسلىق، گۇۋاھچىنىڭ سوتقا چىقىش – چىقماسلىقى ۋە سوت قىلىشقا ئالاقىدار مەسىلىلەر توغرىسىدا ئەيىبلىگۈچى بىلەن ئاقلىغۇچى ئىككى تەرەپنىڭ پىكرىنى ئاڭلاپ، ئەيىبلىگۈچى بىلەن ئاقلىغۇچى ئىككى تەرەپنى سوت ئېچىلىشتىن ئىلگىرى دەلىل – ئىسپاتلارنى كۆرسىتىشكە ئۇيۇشتۇرغان. دېلونى بىر تەرەپ قىلىش جەريانىدا، ئەدلىيە ئورگانلىرى لىڭ جىخۇا ۋە ئۇنىڭ ئاقلىغۇچىسىنىڭ قانۇن بويىچە بەھرىمەن بولىدىغان تۈرلۈك دەۋا قىلىش ھوقۇقىغا كاپالەتلىك قىلغان.
</S>
</TEXT>
/BODY
/DOC