<DOC>
<DOCID>TIANSHAN.560470</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-10-29 11:27:43</DATE>
</HEADER>
<BODY>
<HEADLINE>
<S ID=56120>
پىچان ناھىيەسى سوتسىيالىستىك يېڭى يېزا قۇرۇش قەدىمىنى تېزلەتتى
</S>
</HEADLINE>
<TEXT>
<S ID=56121>
 مىجىت ئىبراھىم، ئاسىيە مەخمۇت خەۋەر قىلىدۇ: پىچان ناھىيەسى بۇ يىل كىرگەندىن بۇيان دېھقان – چارۋىچىلارنىڭ تۇرالغۇ شارائىتىنى ياخشىلاش، پەن – مەدەنىيەت ساپاسىنى ئۆستۈرۈش ئارقىلىق سوتسىيالىستىك يېڭى يېزا قۇرۇش قەدىمىنى تېزلەتتى.
</S>
<S ID=56122>
 بۇ ناھىيە بۇ يىل 1800 ئائىلىگە ئەمىن ئۆي سېلىپ بېرىشنى پىلانلىغانىدى.
</S>
<S ID=56123>
10 – ئاينىڭ ئوتتۇرىلىرىغىچە ۋەزىپە %109 ئورۇندالدى.
</S>
<S ID=56124>
بۇ ناھىيە يەنە 49 قارار كۇرس ئېچىپ، دېھقانلارنى 100 مىڭ ئادەم(قېتىم)دىن ئارتۇق پەن – تېخنىكا بىلىملىرى بويىچە تەربىيەلىدى.
</S>
<S ID=56125>
بۇنىڭدىن باشقا، زامانىۋى يېزا ئىگىلىك پەن – تېخنىكىسىدىن مەسلىھەت بېرىش، يىراقتىن ئوقۇتۇش پونكىتلىرىنىڭ رولىدىن ئۈنۈملۈك پايدىلىنىپ، دېھقانلارنىڭ باقمىچىلىق، باغۋەنچىلىك، ئەسلىھەلىك يېزا ئىگىلىكى بىلەن شۇغۇللىنىش جەريانىدا يولۇققان مەسىلىلىرىنى ھەل قىلدى.
</S>
<S ID=56126>
ئالاقىدار تارماقلار يەنە يېزا – بازار(مەيدان)لارنىڭ ئۆي، ھويلا – ئاران، ئاشخانىلىرى رەتلىك، پاكىز بولۇش، ھاجەتخانىسى ئۆلچەملىك بولۇش، ئېغىل – قوتانلارنى ئۆلچەملەشتۈرۈشتىن ئىبارەت ‹‹بەشنى ياخشىلاش›› ۋە ئەخلەتلەرنى ۋاقتىدا بىر تەرەپ قىلىش، يوللارنى راۋانلاشتۇرۇش، ئېرىق – ئۆستەڭلەرنى سۇ سىڭمەسلەشتۈرۈش، ئورمان بەلباغلىرىنى تازىلاش قاتارلىق ‹‹ئالتىدە پاكىز بولۇش››نى تەلەپ قىلىپ، بۇ جەھەتتىكى خىزمەتلەرنىڭ تەلەپكە لايىق ئىشلىنىشىنى نازارەت قىلىشنى كۈچەيتتى.
</S>
<S ID=56127>
بۇ جەرياندا بۇ ناھىيە 23 مىليون يۈەن مەبلەغ سېلىپ، تاغنىڭ شىمالىدىكى بەش يېزا – بازارغا تۇرۇبا سۈيى يەتكۈزۈپ، 18 مىڭدىن ئارتۇق دېھقان – چارۋىچى ئائىلىسىنى پاكىز سۇ ئېچىش ئىمكانىيىتىگە ئىگە قىلدى.
</S>
<S ID=56128>
5 مىليون يۈەن مەبلەغ ئاجرىتىپ، 5000غا يېقىن دېھقان – چارۋىچى ئائىلىسىنىڭ مۇنچا، ھاجەتخانىسىنى ئۆلچەملەشتۈرۈشىگە ياردەم بەردى.
</S>
<S ID=56129>
11 مىليون يۈەن مەبلەغ سېلىپ، 23 كەنت، مەھەللىنىڭ يولىنى ئاسفالتلاشتۇردى.
</S>
<S ID=56130>
پىچان يېزىسى، لەمجىن بازىرى، باغۋەنچىلىك مەيدانى قاتارلىق يېزا – بازار(مەيدان)لاردا 569 ئورۇنغا ئۆلچەملىك ئەخلەت ساندۇقى ئورناتتى.
</S>
<S ID=56131>
دۆڭبازار يېزىسى، چىقتىم بازىرى كەنت، مەھەللىلەرگە 236 كوچا چىرىغى ئورناتتى.
</S>
<S ID=56132>
لۈكچۈن، پىچان بازارلىرى كەنت، مەھەللە يول بويلىرىغا 3211 تۈپ مەنزىرە كۆچىتى تىكتى.
</S>
<S ID=56133>
بۇ ناھىيە يەنە يېزا، كەنتلەردە ئامما ئارىسىدىن مەخسۇس نازارەتچى تەكلىپ قىلىپ، مۇھىت تازىلىقىنى نازارەت قىلىش، باشقۇرۇشنى كۈچەيتتى.
</S>
<S ID=56134>
دېھقان – چارۋىچىلار ئارىسىدا ۋەتەنپەرۋەرلىك تازىلىق ھەرىكىتى، كۆكەرتىش، يېشىللاشتۇرۇش پائالىيىتىنى قانات يايدۇرۇپ، ھويلا – ئارانلاردا گۈل ئۆستۈرۈش، قورۇ ئەتراپىنى كۆكەرتىشنى يېزا ئاھالىلىرىنىڭ ئاڭلىق ھەرىكىتىگە ئايلاندۇردى.
</S>
</TEXT>
/BODY
/DOC