<DOC>
<DOCID>TIANSHAN.491571</DOCID>
<HEADER>
<CLASS>مەملىكەت</CLASS>
<DATE>2016-01-21 17:48:40</DATE>
</HEADER>
<BODY>
<HEADLINE>
<S ID=4776>
دۆلەتلىك ئىستاتىستىكا ئىدارىسى بۇلتۇرقى خەلق ئىگىلىكىنىڭ يۈرۈشۈش سانلىق مەلۇماتىنى ئېلان قىلدى
</S>
</HEADLINE>
<TEXT>
<S ID=4777>
   دۆلەتلىك ئىستاتىستىكا ئىدارىسى تۈنۈگۈن ئېلان قىلغان 2015-يىللىق خەلق ئىگىلىكىنىڭ يۈرۈشۈش سانلىق مەلۇماتىغا قارىغاندا، جۇڭگونىڭ ئىچكى ئىشلەپچىقىرىش ئومۇمىي قىممىتى 67 تىرىليون 670 مىليارد 800 مىليون يۈەنگە يېتىپ، ئوخشاش مەزگىلدىكىدىن %6.9 ئاشقان، گەرچە ئېشىش سۈرئىتى سەل ئاستىلىغان بولسىمۇ، لېكىن يەر شارىدىكى ئاساسلىق ئىقتىسادىي گەۋدىلەر ئىچىدە يەنىلا ئالدىنقى ئورۇندا تۇرۇپ، يەر شارى ئىقتىسادىنىڭ ئېشىشىغا تۆھپە قوشۇش نىسبىتى %25تىن يۇقىرى بولغان.
</S>
<S ID=4778>
پۈتۈن يىللىق ئاشلىق ئومۇمىي مەھسۇلاتى 621 مىليون 430 مىڭ توننىغا يېتىپ، ئوخشاش مەزگىلدىكىدىن 14 مىليون 410 مىڭ توننا ئاشقان، 2015-يىلى پۈتۈن مەملىكەتتىكى شەھەر-بازارلاردا 11 مىليون ئادەم يېڭىدىن ئىشقا ئورۇنلاشقان، ئۈچ مىليون 520 مىڭ دېھقان ئىشلەمچى يېڭىدىن كۆپىيىپ، بايلىق يارىتىدىغان ئەمگەكچى توپى ئۆزلۈكسىز زورايغان.
</S>
<S ID=4779>
پۈتۈن يىلدىكى پۈتۈن مەملىكەت ئاھالىلىرىنىڭ كىشى بېشىغا ئۆزى بىر تەرەپ قىلالايدىغان كىرىمى 21 مىڭ 966 يۈەنگە يېتىپ، %7.4 ئەمەلىي ئاشقان، دېھقان ئىشلەمچىلەرنىڭ ئايلىق ئوتتۇرىچە ئىش ھەققى ئۈچ مىڭ يۈەندىن ئاشقان.
</S>
<S ID=4780>
2015-يىلى مۇلازىمەتچىلىك داۋاملىق تېز سۈرئەتتە تەرەققىي قىلىپ، پۈتكۈل ئىقتىسادتا ئىگىلىگەن نىسبىتى %50.5 كە يېتىپ، جۇڭگو ئىقتىسادىغا تۈرتكە بولىدىغان ئاساسلىق ماتورغا ئايلانغان.
</S>
<S ID=4781>
2015-يىلى شەھەرگە كىرگەن بارغانسېرى كۆپ دېھقان ئىشلەمچىلەرنىڭ نوپۇسى بارغان جايلىرىغا ئالدۇرۇلغان، پۈتۈن مەملىكەتتىكى نوپۇسى ئايرىلغان نوپۇس ئالدىنقى يىلنىڭ ئاخىرىدىكىدىن ئۈچ مىليون 770 مىڭى ئازايغان، شەھەر-بازارلاشتۇرۇش دەرىجىسى يەنىمۇ ئۆسكەن.
</S>
<S ID=4782>
2015-يىلى مۇقىم مۈلۈككە سېلىنغان مەبلەغ %12 ئەمەلىي ئېشىپ، ئېشىش سۈرئىتى ئالدىنقى يىلدىكىدىن 2.9 پوئېنت ئازايغان، يېڭىدىن ئىش باشلانغان ئۆي قۇرۇلۇشى كۆلىمى %14 ئازايغان، مەبلەغ سېلىشقا زىيادە تايىنىپ ئىقتىسادنى ئاشۇرۇشقا تۈرتكە بولۇش ئۇسۇلىدا بۇرۇلۇش بولۇشقا باشلىغان.
</S>
<S ID=4783>
2015-يىلى بىرلىك ئىچكى ئىشلەپچىقىرىش ئومۇمىي قىممىتى يارىتىشقا كەتكەن ئېنېرگىيە سەرپىياتى %5.6 ئازىيىپ، ئىقتىسادىي ئىشلەپچىقىرىش تېخىمۇ يېشىللىشىپ، مۇھىت سۈپىتىنى ياخشىلاشقا تېخىمۇ كۈچلۈك ئۈمىد تۇغۇلغان.
</S>
</TEXT>
/BODY
/DOC