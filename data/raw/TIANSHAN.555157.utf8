<DOC>
<DOCID>TIANSHAN.555157</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-10-09 17:36:15</DATE>
</HEADER>
<BODY>
<HEADLINE>
<S ID=52724>
قاراشەھەر ناھىيەسى خاس تېرىقچىلىق كۆلىمىنى كېڭەيتتى
</S>
</HEADLINE>
<TEXT>
<S ID=52725>
 مۇخپۇلجان تۇرسۇن خەۋەر قىلىدۇ: قاراشەھەر ناھىيەسىنىڭ سورتلۇق ئۇرۇقچىلىق مەيدانىدىكى خۇاڭ چىڭلى يېقىندا ئۆزى تېرىغان قوغۇندىن 230 يەشىكنى ئۈندىدار ئارقىلىق شاڭخەي قاتارلىق شەھەرلەردىكى خېرىدارلارغا ساتتى.
</S>
<S ID=52726>
خۇاڭ چىڭلىنىڭ ئېيتىشىچە، ئېلېكتىرونلۇق سۇپا ئارقىلىق سېتىلىۋاتقان قوغۇنلارنىڭ باھاسى بازار باھاسىدىن ئىككى ھەسسە قىممەت بولسىمۇ، يەنىلا بازىرى ئىتتىك ئىكەن، ئۇنىڭ قوغۇنلىرى ھەتتا قىرغىزىستانغىچە سېتىلىپتۇ.
</S>
<S ID=52727>
   ئۇقۇشىمچە، سورتلۇق ئۇرۇقچىلىق مەيدانىنىڭ يىللىق كۈن نۇرى چۈشۈش ۋاقتى 4000 سائەتتىن ئاشىدىغان بولغاچقا، بۇ يەردە تېرىلغان قوغۇنلار كۆركەم، ئېتى چۈرۈك، تەمى تاتلىق ئىكەن.
</S>
<S ID=52728>
خۇاڭ چىڭلى تېرىغان ‹‹باۋشاچۈەن›› ماركىلىق قوغۇن 2012 – يىلى ئاپتونوم رايونلۇق دېھقانچىلىق نازارىتى تەرىپىدىن ‹‹زىيانسىز مەھسۇلات›› ئېتىراپنامىسىگە ئېرىشكەن.
</S>
<S ID=52729>
ھازىر ‹‹باۋشاچۈەن›› ماركىلىق قوغۇن سورتىنى زاكاز قىلىدىغانلار كۆپەيگەن، نۇرغۇن سودىگەر ئېتىز بېشىغا كېلىپ سېتىۋالغان.
</S>
<S ID=52730>
خۇاڭ چىڭلى باشقا دېھقانلار بىلەن بىللە بۇ يىل ‹‹شىڭيې›› يېزا ئىگىلىك كەسپىي ھەمكارلىق كوپىراتىپى قۇرۇپ رويخەتكە ئالدۇرغان ھەم كېلەر يىلى قوغۇن تېرىلغۇ كۆلىمىنى كېڭەيتىپ، دۆلەتنىڭ ‹‹بىر بەلباغ، بىر يول›› تەرەققىيات ئىستراتېگىيەسى پۇرسىتىنى چىڭ تۇتۇپ، ‹‹باۋشاچۈەن›› ماركىلىق قوغۇننى خەلقئارا بازارغا كېڭەيتىشنى پىلانلىغان.
</S>
<S ID=52731>
   قوغۇنلارنى بۇ يىل ئاساسلىقى ئۈرۈمچى ۋە ئىچكىرىدىكى شەھەرلەرگە ساتتىم.
</S>
<S ID=52732>
بىز ‹‹بىر بەلباغ، بىر يول›› سۇپىسىغا تايىنىپ، قوغۇنلىرىمىزنى خەلقئارا بازارغا يۈزلەندۈرۈپ، ماركىمىزنىڭ داڭقىنى ھەممە يەرگە تارىتىمىز، دېدى خۇاڭ چىڭلى.
</S>
<S ID=52733>
   سورتلۇق ئۇرۇقچىلىق مەيدانى ‹‹بىر كەنتتە بىر مەھسۇلات، بىر خاسلىق بولۇش›› تەلىپى بويىچە قوغۇندىن باشقا يەنە چىلان، تاۋۇز قاتارلىق 11 خىل يېزا ئىگىلىك مەھسۇلاتىنى ‹‹باۋشاچۈەن›› ماركىسىدا رويخەتكە ئالدۇرۇپ، ماركا ئارقىلىق يېزا ئىگىلىك مەھسۇلاتلىرىنىڭ تونۇلۇشىنى تېزلەتتى.
</S>
<S ID=52734>
بۇ مەيدان ئورگانىك مەھسۇلات ئىشلەپچىقىرىش يولىغا مېڭىپ، سۈپەتنى ئۆستۈرۈپ، ئۈنۈمنى يەنىمۇ ئاشۇرۇشنى پىلانلىدى.
</S>
<S ID=52735>
   قاراشەھەر ناھىيەسى بايلىق ئەۋزەللىكىنى مەۋقە قىلىپ، تېرىقچىلىق خاسلىقى ۋە تۇپراق ئەھۋالىغا ئاساسەن ‹‹بىر كەنتتە بىر مەھسۇلات››، ‹‹بىر يېزىدا بىر كەسىپ›› بولۇش تېرىقچىلىق ئەندىزىسىنى شەكىللەندۈردى.
</S>
<S ID=52736>
ھازىر بۇ ناھىيەنىڭ شىگشىن بازىرى، ساغانچىكە يېزىسىنى ئاساس قىلغان پىگمېنتلىق مۇچ تېرىش بەلبېغى، بېيداچۈ يېزىسى بىلەن ئۇخاۋچۈ يېزىسىنى ئاساس قىلغان قىزىلچا تېرىش بەلبېغى، يۇڭنىڭ بازىرى بىلەن ئۇخاۋچۈ يېزىسىنى ئاساس قىلغان قىيام شوخلىسى تېرىش بەلبېغى، بورقاي يېزىسى بىلەن شىگشىن بازىرىنى ئاساس قىلغان زىرە تېرىش بەلبېغى بەرپا قىلىنىپ، ئىقتىسادىي زىرائەتلەرنى كۆلەملەشتۈرۈش دەسلەپكى قەدەمدە ئەمەلگە ئاشۇرۇلدى.
</S>
</TEXT>
/BODY
/DOC