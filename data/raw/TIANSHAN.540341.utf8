<DOC>
<DOCID>TIANSHAN.540341</DOCID>
<HEADER>
<CLASS>خەلقئارا</CLASS>
<DATE>2016-08-10 17:29:03</DATE>
</HEADER>
<BODY>
<HEADLINE>
<S ID=38401>
ئابې شىنزونىڭ كابىنېت ۋە ئەركىن دېموكراتلار پارتىيەسى رەھبەرلىك قاتلىمىنى قايتا تەشكىللەش ‹‹ئويۇنى››غا ئىشەنگىلى بولامدۇ؟
</S>
</HEADLINE>
<TEXT>
<S ID=38402>
   ياپونىيە باش ۋەزىرى ئابې شىنزو 3 – ئاۋغۇست كابىنېتنى قايتا تەشكىللەپ، ھاكىمىيەت بېشىدىكى پارتىيە ئەركىن دېموكراتلار پارتىيەسىنىڭ رەھبەرلىك قاتلىمىنىمۇ تەڭشىدى، كابىنېتتىكى 19 ئەزانىڭ كۆپىنچىسى ۋەزىپىسىدە تۇرۇۋەردى، ئىلگىرىكى كابىنېت ئاساسلىق رامكىسى ئومۇمەن ئۆزگەرمىدى.
</S>
<S ID=38403>
   سىرتتىكىلەرنىڭ بۇ قېتىمقى قايتا تەشكىللەشكە نىسبەتەن پىكرى ئوخشاش بولمىدى.
</S>
<S ID=38404>
ئابې شىنزونىڭ ئېيتىشىچە، ‹‹ئىقتىسادنى يۈكسەلدۈرۈش›› كابىنېتنى قايتا تەشكىللەشتىكى ئەڭ مۇھىم ۋەزىپە ئىكەن، ئۇ پارتىيە باشلىقلىرىنىڭ ۋەزىپە ئۆتەش مۇددىتىنى ئۇزارتىشنى ئويلاشمايدىكەن.
</S>
<S ID=38405>
شۇنىڭ بىلەن بىللە بەش ئايالنىڭ كابىنېتقا كىرىشىمۇ ئېنىقلا ‹‹ئاياللار ئىقتىسادشۇناسلىقى››نىڭ ئۈنۈمى ھېسابلىنىدىكەن.
</S>
<S ID=38406>
   ئابې شىنزونىڭ سۆزلىرىنى ئىنچىكە تەھلىل قىلساق، بۇنىڭ يەنىلا كونا مۇقام ئىكەنلىكىنى بايقايمىز، بۇنىڭغا قانداقمۇ ئىشەنگىلى بولسۇن؟
</S>
<S ID=38407>
   بىرىنچىدىن، قايتا تەشكىللەنگەندىن كېيىنكى كابىنېتتىكى 19 مىنىستىرنىڭ 13ى ئابې شىنزو ئۇيۇشما باشلىقى بولغان ‹‹ياپونىيەنى قۇرۇش›› مۇتەئەسسىپلەر پارلامېنت ئەزالىرى ئىتتىپاقىدىن كېلىپ چىققانلار.
</S>
<S ID=38408>
ئابې شىنزونىڭ ‹‹سول قانىتى›› مۇئاۋىن باش ۋەزىر، مالىيە باش ۋەزىرى تارو ئاسو، ئابېنىڭ ‹‹ئوڭ قانىتى›› كابىنېت ئىشخانىسىنىڭ مۇدىرى ۋەزىپىسىدە تۇرۇۋەرگەن، ئىلگىرى كىتاب چىقىرىپ نەنجىڭ چوڭ قىرغىنچىلىقىنى ئىنكار قىلغان ئوڭ قانات سىياسەتۋاز ئىنادا تومومى، ياسۇكۇنى ئىبادەتخانىسىنى كۆپ قېتىم زىيارەت قىلغان داڭلىق ئوڭ قانات سىياسەتۋاز فۇرۇيا كېيجى قاتارلىقلار يېڭىدىن كابىنېتقا كىرگەن.
</S>
<S ID=38409>
بۇ ئورۇنلاشتۇرۇش ئابې شىنزو ئۇزاق ۋاقىتتىن بۇيان پىلانلىغان مۇداپىئە سىياسىتىنى ئۆزگەرتىش، تىنچلىق ئاساسىي قانۇنىغا تۈزىتىش كىرگۈزۈش يولىدىكى توسالغۇنى تۈگىتىدۇ، ياپونىيە سىياسىي ساھەسىنىڭ ئوڭ قاناتلىق ئالاھىدىلىكى ئېنىقكى، داۋاملىق كۈچىيىدۇ.
</S>
<S ID=38410>
   ياپونىيە مېيجى ئۇنىۋېرسىتېتى سىياسەتشۇناسلىق پىروفېسسورى نىشىكاۋا نوبۇخىتونىڭ قارىشىچە، بۈگۈنكى ئەركىن دېموكراتلار پارتىيەسىدە ئابې شىنزو بىلەن قارشى پىكىردىكىلەر كابىنېتتىن كەينى – كەينىدىن چىقىرىۋېتىلگەن، ئابې شىنزونىڭ مۇتەئەسسىپلىكىگە قارشى پىكىر بېرىدىغان ھېچكىم قالمىغان.
</S>
<S ID=38411>
   ئۇنىڭ ئۈستىگە ھازىر ياپونىيەدە ئاساسىي قانۇنغا تۈزىتىش كىرگۈزۈشنى خالايدىغان ئامما كۆپ سانلىقنى ئىگىلىمەيدۇ، شۇنىڭ بىلەن بىللە، ئامما كەلگۈسىدىن ئۈمىد يوق ‹‹ئابې ئىقتىسادشۇناسلىقى››نى قوللىمايدۇ، ئابېنىڭ ‹‹ئىقتىساد ھەممىدىن مۇھىم›› دېگەن تەشەببۇسى پەقەت ‹‹ئاممىنىڭ رايىغا بېقىپ››، ئاممىغا تەسەللىي بېرىدىغان ئۇسۇل بولۇشى مۇمكىن.
</S>
<S ID=38412>
   يەنە بىر تەرەپتىن، ئابې شىنزو كەلگۈسى ئىككى يىلدا نۇرغۇن ئىشنى بىر تەرەپ قىلىدىغانلىقى، ئۆزىنىڭ ۋەزىپە ئۆتەش مۇددىتىنى ئۇزارتىشنى ئويلاشقا ۋاقتى يوقلۇقىنى ئاشكارا بىلدۈرگەن.
</S>
<S ID=38413>
لېكىن ئابې شىنزونىڭ بۇ قېتىم ۋەزىپە ئۆتەش مۇددىتىنى ئۇزارتىشنى قوللايدىغان تونىشىخىرو نىكاينى ئەركىن دېموكراتلار پارتىيەسىنىڭ باش ئىش بېجىرگۈچىسى قىلىپ ئۆستۈرۈشى ئۇنىڭ ئۆزىنىڭ پارتىيە باشلىقىلىق ۋەزىپىسىنى ئۆتەش مۇددىتىنى ئۇزارتىشنى قوللايدىغان ئاۋازنىڭ زورىيىشىنى ئۈمىد قىلىدىغانلىقىنى ئېنىق بىلدۈرىدۇ.
</S>
<S ID=38414>
   ياپونىيە كىيودو ئاگېنتلىقىمۇ يېقىندا ماقالە ئېلان قىلىپ، ئابې شىنزو بۇ قېتىم ئەزالارنى تەڭشەش ئارقىلىق ئەركىن دېموكراتلار پارتىيەسىنىڭ ئىچكى نىزامىنى ئۆزگەرتىپ، ئەسلىدە 2018 – يىلى 9 – ئايدا ئاخىرلىشىدىغان ئەركىن دېموكراتلار پارتىيەسىنىڭ باشلىقىلىق ۋەزىپىسىنى ئۆتەش مۇددىتىنى داۋاملىق ئۇزارتماقچى بولغان، دېدى.
</S>
<S ID=38415>
   ئۈچىنچىدىن، ‹‹ئاياللار ئىقتىسادشۇناسلىقى››نى ئېغىزىدىن چۈشۈرمەيدىغان، ئاياللارنىڭ ئورنىنى يۇقىرى كۆتۈرۈشنى قوللايدىغان ئابې شىنزو يېڭىدىن ۋەزىپىگە ئولتۇرغان توكيو شەھىرىنىڭ باشلىقى كويكې شىرايكو بىلەن سىياسىي قاراشلىرى ئوخشاش بولمىغانلىقتىن كېلىشەلمىدى.
</S>
<S ID=38416>
لېكىن ئابې شىنزو بۇ قېتىم بەش ئايالنى كابىنېتقا كىرگۈزۈپ، بىر قىسىم پارلامېنت ئەزالىرىنىڭ نارازىلىقىنى قوزغىغان، ئۇلارنىڭ قارىشىچە، ‹‹پارلامېنت ئەزالىرىنى ئۆستۈرۈشتە ئىقتىدارغا قاراش كېرەك››.
</S>
<S ID=38417>
باشقىلار ئابې شىنزونىڭ بۇ ھەرىكىتىنى ئويۇن قويغانلىق، دەپ قارىدى.
</S>
<S ID=38418>
   ئابې شىنزو ۋە ئۇ رەھبەرلىك قىلغان ياپونىيە ھۆكۈمىتىنىڭ سۆزى بىلەن ھەرىكىتى دائىم زىددىيەتلىك بولۇپ قالىدۇ.
</S>
<S ID=38419>
ياپونىيە ھۆكۈمىتى 2 – ئاۋغۇست ئېلان قىلغان يېڭى ‹‹مۇداپىئە ئاق تاشلىق كىتابى››دا: يېڭى خەۋپسىزلىك كاپالىتى قانۇنى ‹‹يۇقىرى باھا ۋە قوللاشقا ئېرىشتى››، ‹‹ياپونىيە باشقا دۆلەتلەردىكى ئۇرۇشقا ھەرگىز ئارىلاشمايدۇ›› دېيىلگەن.
</S>
<S ID=38420>
لېكىن شۇنىڭ بىلەن بىللە ‹‹ئاق تاشلىق كىتاب››تا نەنخەي دېڭىزى، دۇڭخەي دېڭىزى قاتارلىق مەسىلىلەرنى كۈچەپ مۇبالىغە قىلىپ، قوشنا دۆلەتلەر بىلەن بولغان مۇناسىۋەتكە يامان غەرەزلىك ئىغۋاگەرچىلىك قىلىپ، جىددىي ۋەزىيەت ئارقىلىق جۇڭگونى چەكلەپ، ئاساسىي قانۇنغا تۈزىتىش كىرگۈزۈپ ئارمىيەنى كېڭەيتىش قارا نىيىتىنى ئاشكارىلىغان.
</S>
<S ID=38421>
   ئابې ۋە ياپونىيە ھۆكۈمىتى ماڭغان يول تارىخىي ئېقىمغا قارشى، خەلق قارشى تۇرىدىغان يول.
</S>
<S ID=38422>
ئۇلارنىڭ سۆزى ۋە ئىش – ھەرىكىتى ئۆزىنىمۇ، ئۆزگىنىمۇ ئالداشتۇر.
</S>
<S ID=38423>
ياپونىيەنىڭ خاتالىقىنى ئېتىراپ قىلالايدىغان جاسارىتى ۋە يولدىن ئازغاندا ئەقلىنى ئىشلىتىپ ئارقىغا قايتىدىغان شىجائىتى بولمىسا، قوشنا دۆلەت ۋە خەلقئارا جەمئىيەتنىڭ ئىشەنچىدىن مۇقەررەر مەھرۇم قالىدۇ.
</S>
<S ID=38424>
شىنخۇا ئاگېنتلىقى
</S>
</TEXT>
/BODY
/DOC