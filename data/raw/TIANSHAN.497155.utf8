<DOC>
<DOCID>TIANSHAN.497155</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-02-14 15:35:44</DATE>
</HEADER>
<BODY>
<HEADLINE>
<S ID=10542>
يوپۇغا ناھىيەسىنىڭ تاشيول-ترانسپورت ئىشلىرىدا زور يۈكسىلىش بولدى
</S>
</HEADLINE>
<TEXT>
<S ID=10543>
    ئىختىيارىي مۇخبىرىمىز ئىمىنجان تۇرسۇن خەۋىرى: يوپۇغا ناھىيەسى بۇلتۇر تۈرلۈك ئۇسۇللار ئارقىلىق شەھەر-يېزا تاشيول- ترانسپورت ئاساسىي ئۇل ئەسلىھەلەر مەبلىغىنى ئۈزلۈكسىز ئاشۇرۇپ، ھەر ساھە ئاممىسىنىڭ يول-قاتناش شارائىتىنى زور دەرىجىدە ياخشىلاپ بەردى.
</S>
<S ID=10544>
يولۇچى، يۈك توشۇش ترانسپورت ئومۇمىي قىممىتىنى 23 مىليون 700 مىڭ يۈەنگە يەتكۈزۈپ، 2014-يىلىدىن %22.12 ئاشۇردى.
</S>
<S ID=10545>
    يوپۇغا ناھىيەسى بۇلتۇر يىل بېشىدىن بۇيان مەركەز، شىنجاڭ ئۇيغۇر ئاپتونوم رايونى، شەندۇڭ ئۆلكىسىنىڭ مەخسۇس ياردەم مەبلىغى ۋە ئاپتونوم رايونلۇق قاتناش نازارىتىدىن كەنتلەرگە چۈشكەن سەككىز خىزمەت ئەترىتىنىڭ ياردىمىنى قولغا كەلتۈرۈش، يەرلىك ئاممىۋى مالىيەدىن قوشۇمچە قىلىش قاتارلىق ئۇسۇللارنى قوللىنىپ، 358 مىليون يۈەن مەبلەغ غەملەپ، يېڭى شەھەر ۋە كونا شەھەر رايونىدا 20 كىلومېتىردىن ئارتۇق ئاساسىي يولنى ئۆزگەرتىش، كېڭەيتىش، ئۇزارتىش قۇرۇلۇشىنى پۈتكۈزدى ۋە يول قاتناش بەلگە چىرىغى قاتارلىق بىخەتەرلىك ئەسلىھەلىرىنى ئورناتتى.
</S>
<S ID=10546>
172 كىلومېتىر ئۇزۇنلۇقتىكى يېزا-كەنت تاشيولىنى يېڭىدىن ياساپ، يېزا تاشيول ئومۇمىي مۇساپىسىنى 652 كىلومېتىرغا، ھەر قايسى يېزا-كەنتلەرنىڭ 3- ۋە 4- دەرىجىلىك تاشيول بىلەن ئۆز ئارا تۇتىشىش نىسبىتىنى ئايرىم ھالدا %100 كە، ناھىيە بويىچە ئومۇمىي تاشيول مۇساپىسىنى 1036 كىلومېتىرغا يەتكۈزدى.
</S>
<S ID=10547>
شەھەر-يېزا ئاممىۋى قاتناش لىنىيەلىرىنى چەت، يىراق يېزا-كەنتلەرگىچە ئۇزارتىپ ۋە ئاساسلىق يول بويلىرىغا ماشىنا كۈتۈش كىچىك بېكىتىدىن 61 نى ياساپ، ئاممىۋى قاتناش لىنىيەلىرىنى راۋانلاشتۇرۇپ، ھەر ساھە ئاممىسىنىڭ ئۇزۇن، قىسقا مۇساپىلىك سەپەرگە چىقىشى، بىخەتەر، راۋان يول يۈرۈشىگە ۋە ھەر خىل يېزا ئىگىلىك ماددىي ئەشيالىرىنى يۆتكەش، يۈك توشۇش تىرانسپورت ئىشلىرىغا قولايلىق شارائىت يارىتىپ بەردى.
</S>
<S ID=10548>
نەتىجىدە، بۇلتۇر يىل ئاخىرىغىچە، ناھىيە بويىچە مەخسۇس شەھەر ئىچىگە ۋە ھەر قايسى يېزا-بازار، كەنتلەرگە قاتنايدىغان شۇنداقلا ئۈرۈمچى، قەشقەر، يەكەن، مارالبېشى، تۇمشۇق قاتارلىق ناھىيە، شەھەرلەرگە قاتنايدىغان يولۇچى، يۈك توشۇش تاشيول ترانسپورت سانى 1000 دىن ئېشىپ، يولۇچى توشۇش مىقدارى 160 مىڭ ئادەم/قېتىمغا، يۈك توشۇش مىقدارى 730 مىڭ توننا قېتىمغا يېتىپ، 12 مىليون 800 مىڭ يۈەن يولۇچى توشۇش، 10 مىليون 950 مىڭ يۈەن يۈك توشۇش قىممىتى يارىتىلدى ۋە 2014-يىلدىكىدىن ئايرىم ھالدا %14.5 ، %8.6 ئاشتى.
</S>
</TEXT>
/BODY
/DOC