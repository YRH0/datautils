<DOC>
<DOCID>TIANSHAN.527554</DOCID>
<HEADER>
<CLASS>شىنجاڭ</CLASS>
<DATE>2016-06-10 12:59:58</DATE>
</HEADER>
<BODY>
<HEADLINE>
<S ID=30201>
يېمەك – ئىچمەك كەسپى ھاياتىي كۈچكە تولدى
</S>
</HEADLINE>
<TEXT>
<S ID=30202>
    يېقىندا 3 – نۆۋەتلىك يىپەك يولى خەلقئارا يېمەك – ئىچمەك يەرمەنكىسى شىنجاڭ خەلقئارا كۆرگەزمە مەركىزىدە ئۆتكۈزۈلدى. 44 دۆلەت ۋە رايوننىڭ كارخانىلىرى بۇ يەرمەنكىگە قاتناشتى. تۆت كۈن داۋاملاشقان بۇ يەرمەنكىدە 1200دىن كۆپرەك كارخانا يېمەك – ئىچمەك كەسپىنى چۆرىدەپ كەسىپ تەرەققىيات يۈزلىنىشى، ئىنتېرنېتنىڭ يېمەك – ئىچمەك كەسپىدىكى قوللىنىلىشى قاتارلىق تەرەپلەردە پىكىر ئالماشتۇردى.
</S>
<S ID=30203>
    ئېسىل يېمەك – ئىچمەكلەر ئاپتونوم رايونىمىزدىكى ئىككىنچى چوڭ يەرمەنكىنى شەكىللەندۈردى
</S>
<S ID=30204>
    يەرمەنكە تەشكىلىي كومىتېتىنىڭ ئىستاتىستىكا قىلىشىچە، تۆت كۈن ئىچىدە يەرمەنكە كۈتۈۋالغان ئادەم 250 مىڭ ئادەم / قېتىمغا، ئومۇمىي سودا سوممىسى 160 مىليون يۈەنگە يەتكەن. يەرمەنكىگە رۇسىيە، فىرانسىيە، شىۋېيتسارىيە، ئىتالىيە، قازاقىستان قاتارلىق 44 دۆلەت ۋە رايوندىن 1200دىن ئارتۇق كارخانا قاتناشقان بولۇپ، يېمەك – ئىچمەكنىڭ تۈرى 10 مىڭ خىلدىن ئاشقان، سودىلىشىش ئومۇمىي سوممىسى 13 مىليارد 233 مىليون يۈەنگە يېتىپ، 2 – قېتىملىق يەرمەنكىنىڭ ئۈچ ھەسسىسىگە تەڭ بولغان.
</S>
<S ID=30205>
    ئاپتونوم رايوننىڭ مۇئاۋىن رەئىسى شى داگاڭنىڭ تونۇشتۇرۇشىچە، يېمەك – ئىچمەك يەرمەنكىسى كۆلەم، تۈر سانى ۋە كېلىشىم ئىمزالاش سوممىسى قاتارلىق جەھەتلەردە جۇڭگو ئاسىيا – ياۋروپا كۆرگەزمىسىدىن كېيىن تۇرىدىغان، ئۈرۈمچىنىڭ يەرمەنكە ئىگىلىكىنى مۇقىم تەرەققىي قىلدۇرۇشتىكى مۇھىم يەرمەنكە بولۇپ قالغان.
</S>
<S ID=30206>
    ئۈرۈمچىدىكى %30 يېمەك – ئىچمەك كارخانىسى توردا تاماق زاكاز قىلىشنى يولغا قويدى
</S>
<S ID=30207>
    يېمەك – ئىچمەك يەرمەنكىسىدە ئېلېكتىرونلۇق سودا كارخانىلىرىنىڭ يايما رايونىدىكى ھەممە كارخانا ئۆزلىرىنىڭ ئىككىلىك كود ئېلانىنى تەييارلىغان بولۇپ، كىشىلەرنىڭ دىققىتىنى تارتقان.
</S>
<S ID=30208>
    ئەنئەنىۋى يېمەك – ئىچمەك كارخانىلىرىمۇ ئېلېكتىرونلۇق سودا ساھەسىگە كىرىش قەدىمىنى تېزلەتكەن. شىنجاڭ ‹‹خەيخۇڭ›› ئېلېكتىرونلۇق سودا ئىشلىرى چەكلىك شىركىتىنىڭ باش دىرېكتورى يەن لىنلوڭنىڭ تونۇشتۇرۇشىچە، نۆۋەتتە ئۇلارنىڭ ‹‹خەيخۇڭ سودا شەھەرچىسى ›› يېڭى مەھسۇلاتلار يېمەكلىك ماتېرىياللىرى سۇپىسى يۈرۈشۈشكە باشلىغان بولۇپ، ھازىرغىچە 50 – 60چە ئەمەلىي دۇكان بۇ سۇپىغا ماكانلاشقان، يېڭى مەھسۇلاتلار ئەمەلىي دۇكان ۋە توردا ئوخشاش باھادا سېتىلغان. خېرىدارلار ھەر كۈنى ئۈرۈمچى ۋاقتى سائەت 11دىن بۇرۇن بۇيرۇغان يېڭى كۆكتات ۋە باشقا يېمەكلىكلەر شۇ كۈننىڭ ئىچىدە خېرىدارلارنىڭ ئۆيىگە يەتكۈزۈلىدىكەن.
</S>
<S ID=30209>
    ئۈرۈمچى يېمەك – ئىچمەك مۇلازىمەت كەسپى جەمئىيىتىنىڭ باش كاتىپى بەي جىڭتاڭنىڭ ئاشكارىلىشىچە، نۆۋەتتە ئۈرۈمچىدىكى 20 مىڭدىن كۆپرەك يېمەك – ئىچمەك كارخانىسى ئىچىدە تەخمىنەن ئۈچتىن بىر قىسمى توردا زاكاز قوبۇل قىلىشنى ئەمەلگە ئاشۇرغان.
</S>
<S ID=30210>
    يېمەك – ئىچمەك كەسپى ‹‹بىر بەلباغ، بىر يول››غا يىغىلىۋاتىدۇ
</S>
<S ID=30211>
    بۇ قېتىمقى يېمەك – ئىچمەك يەرمەنكىسىدە ھەر قايسى دۆلەتلەردىن كەلگەن كارخانىلار ئۆزلىرىنىڭ ئېسىل يېمەك – ئىچمەكلىرىنى يەرمەنكە ئەھلىگە سۇندى.
</S>
<S ID=30212>
    يەرمەنكىدە تۈركىيەنىڭ مېۋە كەمپۈتلىرى، فىرانسىيەنىڭ تورتلىرى، تايلاندنىڭ مېۋىلىرى، تاجىكىستاننىڭ گىلاسلىرى ئىستېمالچىنى ئۆزىگە جەلپ قىلدى.
</S>
<S ID=30213>
    2015 – يىلى شىنجاڭ يېمەك – ئىچمەك يېزا ئىگىلىك مەھسۇلاتلىرىنىڭ ئېكسپورت سوممىسى 870 مىليون ئامېرىكا دوللىرىغا يېتىپ، مەملىكەت بويىچە 18 – ئورۇندا تۇرغان، ئىمپورت سوممىسى 390 مىليون ئامېرىكا دوللىرىغا يېتىپ، مەملىكەت بويىچە 20 – ئورۇندا تۇرغان. ‹‹بىر بەلباغ، بىر يول›› ئىستراتېگىيەسىنىڭ ئىلگىرى سۈرۈلۈشىگە ئەگىشىپ، كۆپلىگەن دۆلەتلەرنىڭ كارخانىچىلىرى شىنجاڭ بازىرىغا كۆز تىككەن بولۇپ، شىنجاڭنىڭ يېمەك – ئىچمەك كارخانىلىرىمۇ تەرەققىيات قەدىمىنى تېزلەتكەن.
</S>
<S ID=30214>
    سودا مىنىستىرلىقى ئوبوروت كەسپىنى ئىلگىرى سۈرۈش مەركىزىنىڭ مۇئاۋىن مۇدىرى جۇچياڭ ئەھۋال تونۇشتۇرۇپ مۇنداق دېدى: مۇسۇلمانچە يېمەكلىك كەسپىنى مىسال قىلساق، ‹‹بىر بەلباغ، بىر يول›› بويىدا 17 ئىسلام دۆلىتى بار، نوپۇسى 200 مىليوندىن ئاشىدۇ، %80 مۇسۇلمانچە يېمەكلىك ئىمپورت قىلىنىدۇ، بازار بوشلۇقى ئىنتايىن چوڭ. جۇڭگو يېمەكلىك كارخانىلىرى نەزەرىنى ئامېرىكا، ياۋروپا بازارلىرىدىن ‹‹بىر بەلباغ، بىر يول›› بويىدىكى دۆلەتلەرگە قارىتىشقا باشلىدى. مەھسۇلات سۈپىتىنى ئۆستۈرۈپ، مۇسۇلمانچە يېمەكلىكلەرنىڭ خەلقئارا ئېتىراپنامىسىنى ئېلىش ئارقىلىق بازار ئىگىلەش نىسبىتىنى ئاشۇرغىلى بولىدۇ.
</S>
<S ID=30215>
    نىجات قۇربان تەرجىمىسى
</S>
<S ID=30216>
‏    
</S>
</TEXT>
/BODY
/DOC