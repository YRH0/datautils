<DOC>
<DOCID>TIANSHAN.536688</DOCID>
<HEADER>
<CLASS>مەملىكەت</CLASS>
<DATE>2016-07-25 16:27:31</DATE>
</HEADER>
<BODY>
<HEADLINE>
<S ID=34675>
بېيجىڭدىكى ھايۋانات باغچىسىدا ئايال ساياھەتچى يولۋاسنىڭ ھۇجۇمىغا ئۇچرىدى
</S>
</HEADLINE>
<TEXT>
<S ID=34676>
   يەنچىڭ رايونى بېيجىڭ بادالىڭ ياۋايى ھايۋانات باغچىسىدا 23-ئىيۇل سائەت 15:00تە ساياھەتچى يولۋسنىڭ ھۇجۇمىغا ئۇچراش ۋەقەسى يۈز بېرىپ، بىر ئادەم قازا قىلدى، بىر ئادەم يارىلاندى.
</S>
<S ID=34677>
ئىگىلىنىشىچە، ساياھەتچى ياۋايى ھايۋاناتنى تاماشا قىلىۋاتقاندا «ئاپتوموبىلدىن چۈشمەسلىك» ئەسكەرتمىسىنى ئېسىدە ساقلىمىغانلىقتىن بۇ ئېچىنىشلىق ئېغىر ئاقىۋەت كېلىپ چىققان.
</S>
<S ID=34678>
   كۆزىتىش ئاپپاراتىنىڭ نەق مەيدان خاتىرىسىىدىن مەلۇم بولۇشىچە، باغچىدا كېتىۋاتقان بىر ئاق پىكاپ تۇيۇقسىز توختاپ، شوپۇرنىڭ يېنىدىكى ئورۇندۇقتا ئولتۇرغان ئايال پىكاپتىن چۈشۈپ، پىكاپنىڭ ئالدى تەرىپىدىن ئايلىنىپ شوپۇرنىڭ يېنىغا بارغان ۋە تۇيۇقسىز چىققان ئاۋازدىن چۆچۈپ بېشىنى كۆتۈرۈپ يېنىغىلا كېلىپ قالغان يولۋاسنى كۆرۈپ قاتتىق قورقۇپ كەتكەن، يولۋاس سىكۇنت ئىچىدە بۇ ئايالنى چىشلەپ سۆرىگەنچە ئورمانلىق تەرەپكە ئەكىرىپ كەتكەن، ئەھۋالنى كۆرگەن ئەر(شوپۇر) ۋە ئارقا ئورۇندا ئولتۇرغان ياشقا چوڭراق ئايال دەرھال قۇتقۇزۇش ئۈچۈن يولۋاسنىڭ ئارقىدىن يۈگۈرگەن.
</S>
<S ID=34679>
باغچىنىڭ چارلاش ئاپتوموبىلىمۇ شۇ ھامان يېتىپ كېلىپ قۇتقۇزۇشقا ئاتلانغان.
</S>
<S ID=34680>
   بۇ چاغدا يەنە بىر ئېچىنىشلىق ئەھۋال يۈز بەرگەن: تۇيۇقسىز يەنە بىر يولۋاس پەيدا بولۇپ، ياشقا چوڭراق ئايالغا ھۇجۇم قىلغان ۋە ئۇنى چىشلەپ نەق مەيداندا ئۆلتۈرۈپ قويغان.   
</S>
<S ID=34681>
   ئىگىلىنىشىچە، ئەڭ دەسلەپ ھۇجۇمغا ئۇچرىغان ئايال بەختكە يارىشا قۇتۇلدۇرىۋېلىنغان ۋە دەرھال دوختۇرخانىغا ئاپىرىلغان، پىكاپتا يەنە بىر كىچىك بالا بار بولۇپ، پىكاپتىن چۈشمىگەن، ئۇنىڭغا خېيىم-خەتەر كەلمىگەن. 
</S>
<S ID=34682>
   باغچا تەرەپنىڭ تونۇشتۇرۇشىچە، ساياھەتچىلەر باغچىغا كىرىشتىن بۇرۇن باغچىغا كىرگەندە دىققەت قىلىدىغان ئىشلارنى ئوقۇپ ئىمزا قويىدىكەن، بۇنىڭدىكى مەزمۇنلار «ياۋايى ھايۋانلارنىڭ ياۋايىلىقى بار، ئاپتوموبىلنىڭ ئىشىك-دېرىزىسىنى قاتتىق تاقاش، ئاپوموبىلدىن چۈشمەسلىك، ئۇلارغا يېمەكلىك بەرمەسلىك كېرەك ...» قاتارلىقلارنى ئۆز ئىچىگە ئالىدىكەن، باغچىنىڭ ھەممىلا يېرىدە دېگۈدەك «ئاپتوموبىلدىن چۈشۈش قاتتىق چەكلىنىدۇ»، «ياۋايى ھايۋانات قويۇۋېتىلگەن، ئاپتوموبىلىڭىزنىڭ ئىشىك-دېرىزىسىنى مەھكەم تاقاڭ، ئاپتوموبىلدىن چۈشمەڭ»، دېگەن تاختىلار كۆزگە چېلىقىپ تۇرىدىكەن، بۇ ئايال پىكاپتىن چۈشكەندە باغچىنىڭ چارلاش ئاپتوموبىلى يەنە كاناي بىلەن «ئاپتوموبىلدىن چۈشمەڭ» دەپ قاتتىق توۋلىغان، بىراق، ئايال يەنىلا پىكاپتىن چۈشكەن.
</S>
<S ID=34683>
   نۆۋەتتە، يارىلانغان ئايال دوختۇرخانىدا داۋالىنىۋېتىپتۇ، ھايۋانات باغچىسى تاقىلىپ بىخەتەرلىك تەرتىپلىرىنى رەتكە سېلىشقا بۇيرۇلۇپتۇ.
</S>
</TEXT>
/BODY
/DOC