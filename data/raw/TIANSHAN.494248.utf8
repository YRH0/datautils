<DOC>
<DOCID>TIANSHAN.494248</DOCID>
<HEADER>
<CLASS>شىنجاڭ</CLASS>
<DATE>2016-01-29 12:41:19</DATE>
</HEADER>
<BODY>
<HEADLINE>
<S ID=7655>
قىشلىق تەنھەرىكەت مۇسابىقىسى مەدەنىيەت ئالماشتۇرۇش كۆزنىكى بولدى
</S>
</HEADLINE>
<TEXT>
<S ID=7656>
     سادىق ئىمىر
</S>
<S ID=7657>
    ئۈرۈمچى تەڭرىتاغ چوڭ جىلغىسى مەنزىرە رايونىدا ئالتۇن قۇياش پارلاپ، ئاسمان كۆپكۆك ئىدى.
</S>
<S ID=7658>
25 –، 26 – يانۋار بۇ يەردە قىشلىق تەنھەرىكەت بويىچە ‹‹ئۆتكەلگە ھۇجۇم قىلىش›› پائالىيىتى ۋە رىقابەتلىشىش مۇسابىقىسى ئۆتكۈزۈلۈپ، پۈتكۈل مەنزىرە رايونى قار – مۇز شادلىق باغچىسىغا ئايلاندى.
</S>
<S ID=7659>
    پائالىيەتكە نەچچە يۈز ساياھەتچى ۋە ئىچكىرى ئۆلكىلەردىن مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنى خەۋەر قىلىشقا كەلگەن نەچچە ئون مۇخبىر قاتنىشىپ، قىشلىق قار – مۇز تەنھەرىكىتىدىن ھۇزۇلاندى ھەم قار يولدا ئۇچۇش، قارلىق تاغقا يامىشىش قاتارلىق قىشلىق تەنھەرىكەتتە رىقابەتلىشىش كەچۈرمىشىنى بېشىدىن ئۆتكۈزدى.
</S>
<S ID=7660>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنى خەۋەر قىلىشتىن سىرت، شىنجاڭنىڭ مەنزىرىسىنى تاماشا قىلىش، تائاملىرىنى تېتىپ كۆرۈش، مىللىي ئۆرپ – ئادىتىدىن تەسىرات ئېلىش ئىچكىرى ئۆلكىلەردىن مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنى خەۋەر قىلىشقا كەلگەن مۇخبىرلارنىڭ شىنجاڭنى چۈشىنىشىدىكى يەنە بىر ۋاسىتىگە ئايلاندى.
</S>
<S ID=7661>
ئەمەلىيەتتە، مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى مەملىكىتىمىزنىڭ ھەرقايسى جايلىرىدىن كەلگەن ماھىرلارنىڭ ئېلىشىش سەھنىسى بولۇپلا قالماي، ئاپتونوم رايونىمىزنىڭ كۆپ مىللەتلىك مەدەنىيىتىنى تونۇشتۇرىدىغان كۆزنەك، ئاپتونوم رايونىمىز بىلەن ئىچكىرى ئۆلكىلەر ئۆزئارا مەدەنىيەت ئالماشتۇرىدىغان سۇپا بولدى.
</S>
<S ID=7662>
    ‹‹ئۈرۈمچىنىڭ دۆڭكۆۋرۈك بازىرىدىكى <دۆڭكۆۋرۈك> تىياتىرخانىسىدا شىنجاڭ ناخشا – ئۇسسۇلىنى كۆردۈم، گەرچە ناخشا تېكىستىنى چۈشەنمىسەممۇ، ئاھاڭىنى بەكلا ياقتۇردۇم›› دېدى خاربىن تېلېۋىزىيە ئىستانسىسىنىڭ مۇخبىرى ما ۋەنچى ئاپتونوم رايونىمىزنىڭ مەدەنىيەت – سەنئىتىدىن ئالغان تەسىراتىنى سۆزلەپ.
</S>
<S ID=7663>
ئۇ مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ باشلىنىش مۇراسىمىنى خەۋەر قىلغاندا، خاربىندىكى تاماشىبىنلارغا ئاپتونوم رايونىمىزنىڭ مىللىي ئۆرپ – ئادىتىنى ئالاھىدە تونۇشتۇرغان ئىكەن.
</S>
<S ID=7664>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى باشلانغاندىن بۇيان، ئاپتونوم رايونىمىزنىڭ مۇسابىقە مەزگىلىدە سېتىشقا ئالاھىدە ئىجازەت قىلىنغان ئۆزگىچە خاتىرە بۇيۇملىرىنىڭ سېتىلىشى ئىزچىل ياخشى بولدى.
</S>
<S ID=7665>
24 – يانۋار شىنجاڭ مۇز تەنھەرىكىتى مەركىزىدە ئەتلەس شارپا سېتىۋالغان خېيلۇڭجياڭ ئۆلكىسى شۇاڭياشەن شەھەرلىك تەنتەربىيە ئىدارىسىنىڭ مۇئاۋىن باشلىقى خې لياڭ ئەتلەس شارپىنى بوينىغا ئارتىپ، ئۇيغۇر پىدائىي بىلەن بىللە خاتىرە سۈرەتكە چۈشتى.
</S>
<S ID=7666>
ئۇ مۇنداق دېدى: شىنجاڭنىڭ كۆپ مەنبەلىك مەدەنىيىتىگە بەكلا قىزىقىپ قالدىم، ئەتلەس شارپىدىن قايتىدىغاندا جىقراق ئېلىۋېلىپ، ئۇرۇق – تۇغقان، دوستلىرىمغا سوۋغا قىلىمەن.
</S>
<S ID=7667>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى تەشكىلىي كومىتېتى ئىچكىرىدىن كەلگەن مۇخبىرلار ۋە تەنھەرىكەتچىلەرگە شىنجاڭنى تېخىمۇ چوڭقۇر تونۇشتۇرۇش ئۈچۈن، بىر يۈرۈش پائالىيەتلەرنى ئۇيۇشتۇردى.
</S>
<S ID=7668>
ئىچكىرىدىن كەلگەن نەچچە ئون مۇخبىر 23 – يانۋار فۇكاڭنىڭ تاغ – دەريالىرىنى ئېكسكۇرسىيە قىلدى.
</S>
<S ID=7669>
    ‹‹ئاق باشلىق تاغلارنى كۆرۈپ، <مۇز تاغقا كەلگەن مېھمان>نى ئەسكە ئالدۇق دېدى›› گۇاڭجۇدىن كەلگەن بىر مۇخبىر.
</S>
<S ID=7670>
    ئاپتونوم رايونىىمزنىڭ مۇنەۋۋەر ئىجادىي تىياتىر – دىرامىلىرىمۇ ئىچكىرىدىن كەلگەن مېھمانلارنىڭ قىزىقىشىنى قوزغىدى.
</S>
<S ID=7671>
ئىچكىرىدىن كەلگەن 400دىن ئارتۇقراق تەنھەرىكەتچى ۋە 200 نەچچە مۇخبىر شىنجاڭ تىياتىرخانىسىدا ‹‹غەربىي يۇرتقا قايتىش›› ناملىق دىرامىنى كۆردى.
</S>
<S ID=7672>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى باشلانغاندىن بۇيان، ئىچكىرىدىن كەلگەن مۇخبىرلار شىنجاڭنى ھەر قايسى قاتلامدىن كەڭ تەشۋىق قىلدى.
</S>
<S ID=7673>
مەركىزىي تېلېۋىزىيە ئىستانسىسى مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنى خەۋەر قىلغاندىن سىرت، ‹‹گۈزەل شىنجاڭ›› سەھىپىسىنى تەسىس قىلىپ، پۈتۈن مەملىكەتكە ئاپتونوم رايونىمىزدىكى داڭلىق مەنزىرە نۇقتىلىرىنى تونۇشتۇردى.
</S>
<S ID=7674>
    ‹‹شىنجاڭلىقلار ئىنتايىن قىزغىن، مېھماندوست ئىكەن، بۇ يەرگە كېلىپ نەچچە كۈن بولمايلا بىر نەچچە ئۇيغۇر دوست تۇتۇۋالدىم، ئۇلار شىنجاڭ تېلېۋىزىيە ئىستانسىسىنىڭ مۇخبىرلىرى ئىكەن›› دېدى خاربىن تېلېۋىزىيە ئىستانسىسىنىڭ مۇخبىرى ما ۋەنچى.
</S>
<S ID=7675>
    ‹‹خەلق گېزىتى››نىڭ ئالىي مۇخبىرى ۋاڭ شياگۇاڭ مۇنداق دېدى: مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىدىن ئىبارەت بۇ سۇپا ئارقىلىق ئىچكىرىدىكىلەرنىڭ شىنجاڭغا بولغان چۈشەنچىسى يەنىمۇ چوڭقۇرلاشتى.
</S>
<S ID=7676>
مۇسابىقە مەيدانىنىڭ ئىچى – سىرتىدا جاي – جايلاردىن كەلگەنلەر سەمىمىي پىكىر ئالماشتۇردى، دوستلۇق ئورناتتى.
</S>
</TEXT>
/BODY
/DOC