<DOC>
<DOCID>TIANSHAN.519781</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-04-26 16:21:57</DATE>
</HEADER>
<BODY>
<HEADLINE>
<S ID=26502>
ھاۋاگۈل ۋە ئۇنىڭ سەھرا ئارامگاھى
</S>
</HEADLINE>
<TEXT>
<S ID=26503>
  زورەگۈل مەخسۇم
</S>
<S ID=26504>
 غۇلجا ناھىيەسىنىڭ شىمالىي تاغ باغرىغا جايلاشقان جېلىليۈزى بازىرىنىڭ دۆڭمەھەللە كەنتى ھاۋاسى ساپ، سۈيى سۈزۈك، باغۋارانلىق بولۇشتەك خاسلىقى بىلەن يېقىنقى يىللاردىن بۇيان، كۆڭۈلدىكىدەك ساياھەت نۇقتىسىغا ئايلاندى. مېھرى ئىللىق بۇ ماكاندا ئېچىلغان ‹‹ھاۋاگۈل سەھرا ئارامگاھى››نىڭ نامى ئۆزگىچە تەملىك تائاملىرى بىلەن ناھىيەنىڭ ئىچى – سىرتىغا كەڭ تارقىلىپ، قىش – ياز خېرىدارلار ئۆكسىمەيدىغان تاماقلىنىش، كۆڭۈل ئېچىش سورۇنى بولۇپ قالدى.
</S>
<S ID=26505>
   ھاۋاگۈل ئەخمەت كىچىكىدىنلا تىرىشچان بولۇپ، مەكتەپ پۈتكۈزگىچە بوش ۋاقىتلىرىدا ئاتا – ئانىسى بىلەن ئېتىز – ئېرىقلاردا ئىشلەپ ئىشقا پىشتى. تولۇقسىز ئوتتۇرا مەكتەپنى پۈتكۈزگەندىن كېيىن، ئاتا – ئانىسى ئۇنى قەندەلچىلىكنى ئۆگىنىشكە شاگىرتلىققا بەردى. ئۇ تىرىشىپ ئۆگىنىپ، يەتتە يىل شۇ كەسىپ بىلەن شۇغۇللاندى، ئۆي – ئوچاقلىق بولغاندىن كېيىن، بۇ كەسىپنى داۋاملاشتۇرۇشقا ئىمكانىيەت بولمىدى. ئىشلەپ ئۆگىنىپ قالغان ھاۋاگۈل ئەخمەتنىڭ ئۆيدە بىكار ئولتۇرغۇسى كەلمىدى. ئۇ ئۇيان ئويلاپ، بۇيان ئويلاپ ئاخىرى يېمەك – ئىچمەك ساھەسىگە يۈرۈش قىلىش قارارىغا كەلدى. ئىقتىساد قىلغان پۇللىرىنى جەملەپ، غۇلجا شەھىرىدىكى داڭلىق ئاشپەزدىن تۈرمەل، گۆشنان قاتارلىق ئەنئەنىۋى تائاملارنى ئېتىشنى ئۆگىنىپ، قىسقىغىنا ۋاقىتتىلا ئۆز ئالدىغا ئاشخانا ئاچالايدىغان سەۋىيەگە يەتتى. قولىدا ھېچقانچە مەبلىغى يوق ھاۋاگۈل ئەخمەت 2009 – يىلى 60 كىۋادرات مېتىرلىق ئۆيىدە ئارامگاھ ئاچتى. ئۇنىڭ ئاشخانا ئېچىش تەجرىبىسى بولمىغاچقا، ئىش باشلاش ئاسانغا توختىمىدى. ئەينى ۋاقىتتا ئۇنىڭ بىرەر قورۇما قورۇش ئۇستىسى تەكلىپ قىلغۇدەك مەبلىغى يوق ئىدى. ئۇ ھەر تەرەپلىمە ئويلىنىش ئارقىلىق، قىيىنچىلىقلارنى يەنىلا ئۆز كۈچىگە تايىنىپ يېڭىش قارارىغا كەلدى، ئۆگەنگەنلىرى بىلەن تەجرىبىلىرىنى بىرلەشتۈرۈپ، ئۆز ئالدىغا ئۇسلۇب يارىتىپ، گۆشنان، كاۋا مانتا، تۈرمەل قاتارلىق ئەنئەنىۋى تائاملارنى ئارامگاھنىڭ كوزىر تائاملىرى سۈپىتىدە خېرىدارلارغا سۇندى. تۈجۈپىلەپ تەييارلانغان تائاملارنىڭ ئۆزگىچە تەمى خېرىدارلارنىڭ ياقتۇرۇشىغا ئېرىشتى. شۇنىڭ بىلەن تىجارىتى ئوبدانلا جانلاندى. ھاۋاگۈل ئەخمەت خېرىدارلىرى كۆپەيگەندىن كېيىن ئۇستا تەكلىپ قىلىپ، تاماق تۈرىنى كۆپەيتتى. 2012 – يىلى 4 – ئايدا غۇلجا ناھىيەسىدە ئۆتكۈزۈلگەن ‹‹چېچەك بايرىمى›› ھارپىسىدا ئۇيۇشتۇرۇلغان تائام تەييارلاش مۇسابىقىسىدە، ھاۋاگۈل ئەخمەتنىڭ گۆشنانلىرى 1 – دەرىجىلىك مۇكاپاتقا ئېرىشتى ۋە ئاپتونوم رايونلۇق ئاشپەزلەر جەمئىيىتى تەرىپىدىن ‹‹شىنجاڭنىڭ داڭلىق تائاملىرىنى چىقىرىش دۇكىنى›› دېگەن شەرەپ تاختىسىنى ئالدى. 2013 – يىلى ئۆتكۈزۈلگەن 4 – نۆۋەتلىك ‹‹چېچەك بايرىمى›› ھارپىسىدا، ناھىيە تەرىپىدىن ‹‹ئۆز ئالدىغا ئىگىلىك تىكلىگەن ياش››لار قاتارىغا كىرىپ، 30 مىڭ يۈەن بىلەن مۇكاپاتلاندى. ھاۋاگۈل ئەخمەت بۇ نەتىجىلەر ئالدىدا قىلچە مەغرۇرلانماي، كەمتەرلىك بىلەن تېخىمۇ تىرىشتى. قىسقىغىنا ئۈچ – تۆت يىلدا ئالغان 1 مىليون يۈەن پايدىسىنى مەبلەغ قىلىپ سېلىپ، كۆلىمى 350 كىۋادرات مېتىر كېلىدىغان ئىككى قەۋەتلىك ئاشخانا سېلىپ، ئائىلىسىدە قىيىنچىلىقى بار 11 ياشنى ئىشقا ئورۇنلاشتۇردى. ئارامگاھنىڭ مۇلازىمەت سۈپىتىنى ئۆستۈرۈش بىلەن بىللە، تائاملارنىڭ تۈرىنى تېخىمۇ كۆپەيتىپ، كۈنىگە 200 مېھماننى كۈتەلەيدىغان ئىقتىدارنى ھازىرلىدى. ئۇنىڭ ئارامگاھى ھېيت – بايرام مەزگىلىدە خېرىدارلار ئون نەچچە كۈن بۇرۇن ئورۇن زاكاز قىلىپ قويمىسا ئورۇن قالمايدىغان بازارلىق ئارامگاھقا، تائام تۈرلىرىنىڭ كۆپلىكى، تەمىنىڭ ئۆزگىچىلىكى، مۇھىتىنىڭ پاكىزلىقى، مۇئامىلىسىنىڭ قىزغىنلىقى، تاماق باھاسىنىڭ مۇۋاپىقلىقى بىلەن، ناھىيە بويىچە ئۈلگىلىك ‹‹سەھرا ئارامگاھى››غا ئايلاندى. ئۇ پۇل تاپقاندا ئەتراپىدىكى قىيىنچىلىقى بار كىشىلەرنى ئەستىن چىقارمىدى، ھەر يىلى ئون نەچچە مىڭ يۈەن پۇل ئاجرىتىپ، قىيىنچىلىقى بارلارغا ياردەم قىلدى.
</S>
<S ID=26506>
   ھاۋاگۈل ئەخمەت كېيىنكى پىلانلىرى ئۈستىدە توختىلىپ مۇنداق دېدى: بۇ يىل ئۈچ قەۋەتلىك مېھمانخانا سالدۇرۇپ ۋە ئاپتوموبىل توختىتىش ئورنى ياساپ، مېھمانلارغا تېخىمۇ ئازادە شارائىت يارىتىشنى پىلانلاۋاتىمەن. ئەگەر پىلانىم ئەمەلگە ئاشسا، تېخىمۇ كۆپ ياشنى ئىشقا ئورۇنلاشتۇرالايمەن.
</S>
<S ID=26507>
   ھاۋاگۈل ئەخمەت كەتمەننى تاشلاپ، بوسۇغا ئاتلاپ چىقىپ، ئۈزلۈكسىز تىرىشىپ ئۇتۇق قازاندى. غۇلجا ناھىيەلىك ئاياللار بىرلەشمىسى، جېلىليۈزى بازارلىق ئاياللار بىرلەشمىسى قاتارلىق ئورۇنلار تەرىپىدىن ‹‹8 – مارت قىزىل بايراقدارى››، ‹‹تۆھپىكار ئايال›› دېگەن شان – شەرەپلەرگە ئېرىشتى. 2015 – يىلى 10 – ئايدا ناھىيەدىكى بېيىش ماھىرلىرىنىڭ ۋەكىلى سۈپىتىدە بېيجىڭغا بېرىپ، ئۆگىنىش، تەجرىبە ئالماشتۇرۇش پائالىيىتىگە قاتناشتى.
</S>
</TEXT>
/BODY
/DOC