<DOC>
<DOCID>TIANSHAN.533433</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-08 11:08:58</DATE>
</HEADER>
<BODY>
<HEADLINE>
<S ID=32381>
ساياھەتچىلەرگە ئىلىنىڭ ئەڭ ياخشى ھېكايىلىرىنى ئېيتىپ بېرىمەن
</S>
</HEADLINE>
<TEXT>
<S ID=32382>
    ئىختىيارىي مۇخبىرىمىز ئابدۇسالام قادىر خەۋىرى:  خادىك غۇلجا شەھىرىدە ئىلگىرى كۆپ ئۇچرايدىغان، تارىخىي ئۇزۇن بولغان، مىللىي ئالاھىدىلىك گەۋدىلەنگەن قاتناش قورالى ئىدى، ھازىر غۇلجا شەھىرىدە مىللىي ئۆرپ- ئادەت، مەدەنىيەت گەۋدىلەنگەن ساياھەتچىلىكنىڭ تەرەققىي قىلىشىغا ئەگىشىپ، خادىك پۇل تېپىشنىڭ ياخشى قورالىغا ئايلاندى.
</S>
<S ID=32383>
    غۇلجا شەھىرىنىڭ جەنۇبىي شەھەر رايونىدا ئولتۇرۇشلۇق 70 ياشلىق ئابدۇقادىر زاھىر ھەر كۈنى ئەتىگەن ئۈرۈمچى ۋاقتى سائەت 7:00دە خادىكىنى ھەيدەپ يولغا چىقىپ، جەنۇبىي شەھەر رايونىغا جايلاشقان قازانچى مىللىي ئۆرپ-ئادەت ساياھەت رايونىغا كېلىپ، ساياھەتچىلەرنى كۈتۈۋالىدۇ. ئابدۇقادىر بوۋاينىڭ خادىكى چىرايلىق ئەتلەس بىلەن زىننەتلەنگەن بولۇپ، خادىكقا قىزىل گىلەم سېلىنغانىدى. خادىكقا قوشۇلغان ئاتنىڭ بوينىغا 20 نەچچە كىچىك قوڭغۇراق ئېسىلغان بولۇپ، يىراقتىنلا قوڭغۇراق ئاۋازىنى ئاڭلىغىلى بولاتتى. ئابدۇقادىر زاھىرنىڭ بۇ ساياھەت رايونىدىكى تىجارىتى بىر يىلنىڭ ئۈچ پەسلىدە تازا جانلىنىدۇ. ياز كۈنلىرى كۈندە ئاز دېگەندىمۇ 100ساياھەتچىنى كىرا قىلىدۇ. ئۇ بىر تەرەپتىن كىرا قىلغاچ، بىر تەرەپتىن بۇ ساياھەت رايونىنىڭ تارىخى، ھېكايىسى، ئاز سانلىق مىللەتلەرنىڭ مەدەنىيىتىنى تونۇشتۇرىدۇ ھەمدە ساياھەتچىلەر بىلەن بىللە خاتىرە سۈرەتكە چۈشىدۇ. ئۇ مۇخبىرغا مۇنداق دېدى: «خادىك ھەيدەۋاتقىنىمغا 20 نەچچە يىل بولدى. ئىلگىرى غۇلجا شەھىرىنىڭ كوچىلىرىنى ئايلىنىپ يۈرۈپ كىراكەشلىك قىلاتتىم. بىر كۈندە تاپقان پۇلۇم بىر كۈنلۈك تۇرمۇشىمىزغا ئاران يېتەتتى».
</S>
<S ID=32384>
   شەھەر تەرەققىياتىنىڭ تېزلىشىشىگە ئەگىشىپ، غۇلجا شەھىرىدە ئاممىۋى ئاپتوبۇس، تاكسى، خۇسۇسىي ئاپتوموبىللار كۆپىيىپ، خادىكقا ئولتۇرىدىغانلار ئازلاپ كەتتى. بۇنىڭ بىلەن ئابدۇقادىر زاھىر ئىشسىز قېلىپ، ئېتىنىمۇ سېتىۋەتكەن ئىدى. 2008- يىلى غۇلجا شەھىرى «ساياھەتچىلىك كەسپىي تەرەققىياتىنى تېزلىتىش توغرىسىدىكى يولغا قويۇش پىكرى» نى ئوتتۇرىغا قويۇپ، تۈر قۇرۇلۇشى ۋە شەھەر مالىيەسىدىن مەبلەغ ئاجرىتىپ، جەنۇبىي شەھەر رايونى قاتارلىق ئۆزگىچە مىللىي ئالاھىدىلىككە ئىگە بولغان كوچا-مەھەللىلەرنى ئۆزگەرتىپ، مىللىي قول ھۈنەر بۇيۇملىرىنى مۇھىم نۇقتا قىلىپ، ساياھەت تاۋارلىرىنى ئىچىش، باھالاش پائالىيەتلىرىنى قانات يايدۇرۇش ئارقىلىق، قازانچى مىللىي ئۆرپ–ئادەت ساياھەت رايونىنى يادرو قىلغان مىللىي ئۆرپ–ئادەت ساياھەتچىلىكىنى زور كۈچ بىلەن يولغا قويدى. مىللىي قول ھۈنەر بۇيۇملىرىنى كۆلەملىك ئىشلەپچىقىرىش، كۆرگەزمە قىلىش، سېتىش بىر گەۋدە قىلىنغان مىللىي ئۆرپ–ئادەت تاۋارلار كوچىسىنى بەرپا قىلىپ، ساياھەتچىلىكنىڭ دەرىجىسىنى ئۆستۈرۈپ، ساياھەتچىلەرگە مۇلازىمەت قىلىش تۈرلىرىنى كۆپەيتىپ، قازانچى مىللىي ئۆرپ-ئادەت ساياھەت رايونىنى دۆلەت AAAدەرىجىلىك ساياھەت رايونى قىلدى. بۇنىڭ بىلەن بۇ رايوندا مىللىي ئۆرپ-ئادەت، مەدەنىيەت ساياھەتچىلىكى جانلاندى. ئابدۇقادىر زاھىرغا ئوخشاش خادىكچىلىك تارىخى ئۇزۇن، ساياھەت رايونىنىڭ تارىخىنى ئوبدان بىلىدىغان 10 نەچچە كىشى بۇ رايوندىكى ساياھەت شىركىتىدە ئىشقا ئورۇنلىشىپ، كىرىمىنى كۆپەيتتى. ساياھەتچىلەرنىڭ كۆپىيىشىگە ئەگىشىپ، ئابدۇقادىر زاھىرنىڭ خادىكى قارشى ئېلىشقا ئېرىشىپ، كىرىمىمۇ يىلدىن-يىلغا كۆپەيدى. ئۇ خۇشال بولغان ھالدا مۇنداق دېدى: «ساياھەتچىلىكنىڭ بېسىق مەزگىلىدە، ھەر ئايدا 6000 يۈەندىن ئارتۇق پۇل تاپىمەن. قىش كۈنلىرى ساياھەتچىلىكنىڭ پەسىيىشىگە ئەگىشىپ، شىركەت خادىكچىلارغا تولۇقلىما پۇل بېرىدۇ. بۇ يىل شىركەت بىزگە بىر يۈرۈش مىللىي خاسلىققا ئىگە كىيىم-كېچەك تارقىتىپ بەردى. چىرايلىق بېزەلگەن خادىكىمنى ھەيدەپ، ساياھەتچىلەرگە ئىلىنىڭ ئەڭ ياخشى ھېكايىلىرىنى ئېيتىپ بېرىمەن».
</S>
</TEXT>
/BODY
/DOC