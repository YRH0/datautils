<DOC>
<DOCID>TIANSHAN.517193</DOCID>
<HEADER>
<CLASS>شىنجاڭ</CLASS>
<DATE>2016-04-13 13:02:34</DATE>
</HEADER>
<BODY>
<HEADLINE>
<S ID=24873>
چېچەك كەتتى، ھىدى كەتمىدى...
</S>
</HEADLINE>
<TEXT>
<S ID=24874>
 مۇبارەك ئىسمائىل
</S>
<S ID=24875>
　　جاھاندىكى جىمى مەۋجۇدات ئىللىق باھاردا ئۇيقۇسىنى ئاچقان، دەل - دەرەخلەر ئەمدىلا كۆز ئاچقان بىخلىرى بىلەن، ئېرىق - ئۆستەڭلەر شاۋقۇنلۇق ئېقىنلىرى بىلەن يېڭى ھاياتنى قۇتلۇقلاۋاتقان گۈزەل دەملەردە، غۇلجا ناھىيەسىدىكى ئۆرۈك چېچەكلىرىمۇ ئۆزىنىڭ جەلپكار ھۆسنىنى ئەلگە نامايان قىلدى.
</S>
<S ID=24876>
غۇبارسىز چېچەكلەر كىشىلەرگە بۇ گۈزەل پەسىلنى ئىناق كەيپىيات، قىزغىن تۇيغۇدا كۈتۈۋېلىشنىڭ زۆرۈرلۈكىنى بىلدۈردى.
</S>
<S ID=24877>
غۇلجا ناھىيەسىدە ئۆتكۈزۈلگەن 7 - نۆۋەتلىك شىنجاڭ ئىلى ئۆرۈك چېچىكى ساياھەت بايرىمىدا چېچەكنىڭ خۇش پۇراق ھىدى دىماقلارغا ئۇرۇلۇش بىلەن بىللە، كۆڭۈللەرنى رام قىلغۇدەك باشقا «ھىد» لارنىمۇ تارقاتتى.
</S>
<S ID=24878>
　　ئىتتىپاقلىق «ھىدى»
</S>
<S ID=24879>
　　4 - ئاينىڭ 3 - كۈنى غۇلجا ناھىيەسىدىكى «ناسىر ئاكىنىڭ بېغى»دا شىنجاڭدىكى ھەرقايسى جايلاردىن كەلگەن ھەر مىللەت ئوقۇغۇچى قىزلار غۇلجا ناھىيەلىك ئىتتىپاق كومىتېتى ئۆتكۈزگەن 7 - نۆۋەتلىك شىنجاڭ ئىلى ئۆرۈك چېچىكى ساياھەت بايرىمى «ئاي يورۇق» لوڭقىسى «چېچەك گۈزىلى ۋە پەرۋىش ئەلچىسى»نى تاللاش مۇسابىقىسىگە قاتناشتى.
</S>
<S ID=24880>
تەكرار تاللاشتىن كېيىن 20 چېچەك گۈزىلى ھەل قىلغۇچ مۇسابىقىگە كىرىپ، بەس - بەستە تالانتىنى نامايان قىلىپ، چېچەكلىك باغقا تېخىمۇ رەڭدار تۈس ئاتا قىلدى.
</S>
<S ID=24881>
   ئۇيغۇر، قازاق، خەنزۇ، خۇيزۇ، شىبە قىزلىرى نەق مەيداندىكى تاماشىبىنلارغا «جۇلا ئۇسسۇلى»، «ساما ئۇسسۇلى»، «ئۆزبېك ئۇسسۇلى»، «خۇيزۇ قىزى»، «داۋانچىڭ قىزى» قاتارلىق ئۇسسۇللارنى؛ «ئۆرۈك چېچىكى يۇرتىدىكى قۇتلۇق تىلەك»، «ۋەتىنىم» قاتارلىق شېئىرلارنى، «گۈل نېمىشقا بۇنچە قىزىل»، «گۈزەل قىز» دېگەن ناخشىلارنى سوۋغا قىلىپ، ھەر مىللەت ئاممىسىنىڭ قىزغىن ئالقىشىغا ئېرىشتى.
</S>
<S ID=24882>
　　شەخسلەر بويىچە ماھارەت كۆرسىتىش ئاياغلاشقاندىن كېيىن، 20 قىز چەك تارتىپ ئۈچ گۇرۇپپىغا بۆلۈنۈپ، «ئۆرۈكلۈك باغدىكى قىزلار» ناملىق شېئىر، ئۇيغۇر خەلق ناخشىسى «سېغىنىش»، دولان ئۇسسۇلى، قوش كىشىلىك مودېل مېڭىش، كوچا ئۇسسۇلىنى ئورۇنلىدى.
</S>
<S ID=24883>
　　كوللېكتىپ مۇسابىقىدىن كېيىن نەق مەيداندىكى تاماشىبىنلار، ئوقۇغۇچىلارمۇ سەھنىگە چىقىپ ئۇسسۇل ئويناپ، مەيدان كەيپىياتىنى يۇقىرى كۆتۈردى.
</S>
<S ID=24884>
شۇنىڭ بىلەن بىر ۋاقىتتا، ئۆرۈك چېچىكى بايرىمىنىڭ بىر پىدائىيسىمۇ سەھنىگە چىقىپ، مۇڭلۇق ناخشا ئېيتىپ، بۇ قېتىمقى بايرامنىڭ ئومۇم خەلق تەڭ قاتناشقان، مىللەتلەر ئىتتىپاقلىقى بايرىمى ئىكەنلىكىنى گەۋدىلەندۈردى.
</S>
<S ID=24885>
　　مەدەنىيەت «ھىدى»
</S>
<S ID=24886>
　　بۇ قېتىمقى ئۆرۈك چېچىكى ساياھەت بايرىمىدا، غۇلجا ناھىيەلىك ئاياللار بىرلەشمىسى مىللىيچە كىيىم - كېچەك ۋە سۇمبۇل چاچلىقلار مۇسابىقىسى، قول ھۈنەر بۇيۇملىرى كۆرگەزمىسى قاتارلىق پائالىيەت تۈرلىرىگە مەسئۇل بولدى.
</S>
<S ID=24887>
　　4 - ئاينىڭ 4 - كۈنى غۇلجا ناھىيەسىدىكى «ناسىر ئاكىنىڭ بېغى»دا غۇلجا ناھىيەدىكى «خەييىڭ» شىركىتى، «بەش كېلىن» كەشتىچىلىك چەكلىك شىركىتى، ئەۋلىيا يېزىسىنىڭ ھەمكارلىق كوپىراتىپى قاتارلىق 11مىللىيچە ئالاھىدىلىككە ئىگە كىيىم - كېچەك كارخانىسى بىلەن «ئاق جىيەك» قول ھۈنەر بۇيۇملىرى شىركىتى، ئۈچئون خۇيزۇ يېزىسى قول ھۈنەر بۇيۇملىرى بازىسى قاتارلىق 22 ئورۇن ۋە شەخس، شۇنداقلا 20يېزا - بازار (مەيدان)دىن كەلگەن 20 سۇمبۇل چاچلىقلار مۇسابىقىسىگە قاتناشقۇچى، نۇرانە چېھرىنى ھەم سۇمبۇل چاچلىرىنى جۇلالىتىپ، مىللىيچە كىيىم - كېچەك ۋە سۇمبۇل چاچلىقلار مۇسابىقىسىگە قاتناشتى.
</S>
<S ID=24888>
مۇسابىقىدە ماھىرلار ئاۋۋال مودېل سەھنىسىدە سۇمبۇل چاچلىرىنى باھار شامىلىدا لەرزان ئوينىتىپ، ئۆز قابىلىيەتلىرىنى نامايان قىلىپ، ئىلىدىكى ھەر مىللەت خەلقىنىڭ تۇرمۇشنى قىزغىن سۆيىدىغان، تىرىشچان، ئەقىل - پاراسەتلىك بولۇشتەك ئېسىل خىسلىتىنى روشەن گەۋدىلەندۈردى ھەم مىللىي مەدەنىيەتنى جەۋلان قىلدۇرى.
</S>
<S ID=24889>
باھالىغۇچىلار ماھىرلارنىڭ سەھنىدىكى ھەمكارلىقى، مۇزىكا تۇيغۇسى، روھىي ھالىتى، چىراي مېمىكىسى، كىيىم - كېچەكلىرى، چاچنىڭ سۈپىتى، ئۇزۇنلۇقى قاتارلىق تەرەپلىرىنى ئەستايىدىل، ئادىل باھالىدى.
</S>
<S ID=24890>
ئونيار يېزىسىدىن كەلگەن ماھىر سەلىمەئاي چاچ سۈپىتىنىڭ ياخشى، ئۇزۇنلۇقىنىڭ 186سانتىمېتىر بولۇشى بىلەن بىرىنچىلىككە ئېرىشتى.
</S>
<S ID=24891>
«سۇمبۇل چاچلىقلار»مۇسابىقىسى ناھىيەنىڭ يەرلىك مەدەنىيەت ئالاھىدىلىكىنى ۋە ئۆزگىچە گۇمانىتار خاسلىقىنى ئەكس ئەتتۈردى، شۇنداقلا ئەنئەنىۋى مىللىي مەدەنىيەتنى قوغداش، راۋاجلاندۇرۇش جاسارىتىنىمۇ ئىپادىلىدى.
</S>
<S ID=24892>
　　ئۇنىڭدىن كېيىنلا مىللىيچە كىيىم - كېچەك مۇسابىقىسى ئۆتكۈزۈلدى.
</S>
<S ID=24893>
مۇسابىقىگە قاتناشقۇچى ھەر مىللەت خانىم - قىزلار ئۆزلىرىنىڭ مىللىيچە ئالاھىدىلىككە ئىگە كىيىم - كېچەكلىرىنى، مودا كىيىم - كېچەكلەرنى، تۇرمۇش كىيىملىرىنى، مۇراسىم كىيىملىرىنى، توي كۆڭلەكلىرىنى كىيىپ، مودېل سەھنىسىدە مېڭىپ، ھەر مىللەت خەلقىنىڭ گۈزەللىك قارىشىنى ۋە يېڭى دەۋردىكى ئېستېتىك ئىنتىلىشىنى، تۇرمۇشنى قىزغىن سۆيىدىغان ئاكتىپ پوزىتسىيەسىنى نامايان قىلدى.
</S>
<S ID=24894>
باھالىغۇچىلار ماھىرلارنىڭ كىيىم - كېچەكلىرىنىڭ نەپىسلىكى، ماسلاشتۇرۇلۇشى، سەھنە ئۈنۈمى، سەھنىدىكى ھەمكارلىقى قاتارلىق تەرەپلەردىن باھالاپ، 11 مۇنەۋۋەر كارخانا (ھەمكارلىق كوپىراتىپى، يېزا - بازار)نى باھالاپ چىقتى، بۇلارنىڭ ئىچىدە ئارىئۆستەڭ يېزىلىق ھەمكارلىق كوپىراتىپى بىرىنچى دەرىجىلىك مۇكاپاتقا ئېرىشتى.
</S>
<S ID=24895>
شۇنىڭ بىلەن بىر ۋاقىتتا يەنە «قول ھۈنەر سەنئەت بۇيۇملىرى كۆرگەزمىسى»دىكى مۇنەۋۋەر ئورۇن ۋە شەخسلەرمۇ باھالىنىپ، مۇكاپاتلاندى.
</S>
<S ID=24896>
بۇ قېتىمقى پائالىيەت غۇلجا ناھىيەسىنىڭ كەڭرى تەشۋىق قىلىنىشى، يەرلىك مىللىيچە ئالاھىدىلىككە ئىگە كىيىم - كېچەك، قول ھۈنەر بۇيۇملىرىنىڭ تولۇق نامايان بولۇشىدا ئاكتىپ رول ئوينىدى.
</S>
<S ID=24897>
　　ئامەتنىڭ «ھىدى»
</S>
<S ID=24898>
　　بۇ نۆۋەتلىك شىنجاڭ ئىلى ئۆرۈك چېچىكى ساياھەت بايرىمى كىشىلەرگە خۇشاللىق بېغىشلىغاندىن سىرت، يەنە ھەقىقىي تۈردە ئەلگە نەپ يەتكۈزدى.
</S>
<S ID=24899>
بايرام مەزگىلىدە، غۇلجا ناھىيەسى ئۆز ئورنىنىڭ يېمەك - ئىچمەك خاسلىقىنى نامايان قىلىش بىلەن بىرگە، قوشنا ۋىلايەت، ئوبلاستلاردىن داڭلىق ئۇستاملارنى تەكلىپ قىلىپ، يېمەك - ئىچمەك كارخانىلىرىدىن تارتىپ، دېھقانلارغىچە ئۆز ھۈنەرلىرىنى نامايان قىلىدىغان پۇرسەت يارىتىپ بەردى.
</S>
<S ID=24900>
بولۇپمۇ ساياھەتچىلەرنى ئالاھىدە جەلپ قىلغان ئېگىزلىكى تۆت مېتىر، ئايلانمىسى 12 مېتىرلىق «يىپەك يولى 1 - تونۇرى» نىڭ ئىگىدارى - مارالبېشى ناھىيەسىنىڭ ئاقساقمارال يېزىسىدىن بۇ نۆۋەتلىك ساياھەت بايرىمىغا ئۆز ھۈنىرىنى نامايان قىلغىلى كەلگەن 4 - ئەۋلاد توغراق ئوتۇن كاۋاپچىسى مۆمىن غوپۇر «گۈل توغراق» ماركىسىدىكى ئالاھىدە تونۇر كاۋاپلىرىنى سېتىش بىلەن ئالدىراش بولۇپ كەتتى.
</S>
<S ID=24901>
بۇ ئۇنىڭ شىنجاڭ ئىلى ئۆرۈك چېچىكى ساياھەت بايرىمىغا 2 - قېتىم قاتنىشىشى بولۇپ، ئۇ ئالدىنقى نۆۋەتلىك ساياھەت بايرىمىدا ئالاھىدە چوڭ تونۇردا 450 كىلوگىرام كېلىدىغان تۆگە گۆشىنى پۈتۈن كاۋاپ قىلىپ، ئۇيغۇر كاۋاپچىلىقىنىڭ داڭقىنى تۇنجى قېتىم ئىلىدىكى بايرام ئەھلىگە نامايان قىلغانىدى.
</S>
<S ID=24902>
بۇ نۆۋەتلىك بايرام مەزگىلىدە ئۇ پىشۇرغان سەرخىل كاۋاپلار ساياھەتچىلەرنىڭ قىزغىن ئالقىشىغا ئېرىشىپ، كۈنىگە ئوتتۇرىچە 50 مىڭ يۈەندىن ئارتۇق سودا بولدى.
</S>
<S ID=24903>
　　كاۋاپ ئۇستىسى مۆمىن غوپۇر مۇنداق دېدى: مەن ئىشەنچلىك كاۋاپلىرىمنى خېرىدارلىرىمغا سۇنغانىدىم، خېرىدارلىرىممۇ ماڭا ئىشەنچ بىلەن باقتى، كىرىمىممۇ ئاشتى، چېچەك بايرىمى تېخىمۇ كۆپلىگەن كىشىلەرنىڭ مېنى تونۇشىغا تۈرتكە بولدى، چېچەك بايرىمى ھەقىقەتەن ئەلگە نەپ يەتكۈزۈشنى ئويلاشقان سەھنىكەن، دېگەن تەسىراتقا كەلدىم.
</S>
<S ID=24904>
　　خېرىدار ئابدۇسالام كەنجى مۇنداق دېدى: مەن مۇشۇ كاۋاپنىڭ دائىملىق خېرىدارى، ئالدىنقى نۆۋەتلىك چېچەك بايرىمىدا مۆمىن ئۇستامنىڭ ھۈنىرىنى تۇنجى قېتىم كۆرگەن ھەم كاۋاپلىرىغا ئېغىز تەگكەن ئىدۇق، ئۇستامنىڭ كاۋاپلىرى ھەقىقەتەن بەك ئېسىلكەن.
</S>
<S ID=24905>
   غۇلجا ناھىيەسىنىڭ تۇرپانيۈزى يېزىسى تۇرپانيۈزى كەنتىدىن كەلگەن ئىمام مۇھەممەت 4 - ئاپرېل ئاكىسى بىلەن بىللە كاۋاپ، پولۇ سېتىش بىلەن ئالدىراش بولۇپ كەتتى.
</S>
<S ID=24906>
　　− بۇ مېنىڭ 4 - قېتىم بۇ بايرامدا يايما ئېچىپ سودا قىلىشىم، ماڭا ئۈچ كۈندە 4000 يۈەن ئەتراپىدا پايدا قالىدىكەن، بولسا مۇشۇنداق بايراملار كۈندە بولۇپ بەرسە ھە، −− دېدى ئىمام مۇھەممەت كۈلۈپ تۇرۇپ.
</S>
<S ID=24907>
　　غۇلجا ناھىيەلىك پارتكومنىڭ مۇئاۋىن شۇجىسى، ھاكىم كامىلجان يۈسۈپ بۇ قېتىمقى چېچەك بايرام ھەققىدە توختىلىپ مۇنداق دېدى: بۇ نۆۋەتلىك ئۆرۈك چېچىكى بايرىمىنى بىز «خەلقنى باي قىلىش ئۈچۈن بايرام ئۆتكۈزۈش، مەدەنىيەت ئارقىلىق ئاممىنى تەربىيەلەش، يېڭىلىق يارىتىش، خاسلىقنى نامايان قىلىش» ئاساسىي تەلىپى بويىچە تەشكىللىدۇق.
</S>
<S ID=24908>
بايرام ئۇدا يەتتە قېتىم ئۆتكۈزۈلۈپ بايرامنىڭ دەرىجىسى، مەزمۇنىدا ئۈزلۈكسىز يېڭىلىنىش، يۈكسىلىش بولدى، مەدەنىيەت پۇرىقى تېخىمۇ قويۇقلاشتى.
</S>
<S ID=24909>
دەرۋەقە، بۇ نۆۋەتلىك ئىلى ئۆرۈك چېچىكى ساياھەت بايرىمى كىشىلەرگە مەنىۋى ئوزۇق ئېلىپ كېلىشتىن سىرت، ماددىي ئوزۇقمۇ ئېلىپ كەلدى.
</S>
<S ID=24910>
شۇڭلاشقا، بايرام ئاخىرلاشسىمۇ، چېچەك كەتسىمۇ، ئۇنىڭ ھىدى كەتمىدى...
</S>
</TEXT>
/BODY
/DOC