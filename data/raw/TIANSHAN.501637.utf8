<DOC>
<DOCID>TIANSHAN.501637</DOCID>
<HEADER>
<CLASS>ئۈرۈمچى</CLASS>
<DATE>2016-02-24 21:04:45</DATE>
</HEADER>
<BODY>
<HEADLINE>
<S ID=15336>
دورىخانىلار كەسپىي دورىگەرلەرگە موھتاج
</S>
</HEADLINE>
<TEXT>
<S ID=15337>
مۇخبىرىمىز خالىدە ئوبۇل
</S>
<S ID=15338>
    بۇلتۇر 12 – ئايدا ئۈرۈمچى شەھەرلىك يېمەكلىك دورا بىخەتەرلىكىنى نازارەت قىلىپ باشقۇرۇش ئىدارىسى ‹‹رېتسېپلىق دورىلارنى سېتىشنى باشقۇرۇش، مەخسۇس تەرتىپكە سېلىش خىزمىتىنى ئەمەلىيلەشتۈرۈش چارىسى››نى تارقاتقان بولۇپ، بۇلتۇر 1 – دېكابىردىن باشلاپ، دورىخانىلاردا رېتسېپلىق دورىلارنى رېتسېپسىز سېتىش چەكلەندى، ‹‹چارە››دە، دورىخانىلار بەلگىلىمىگە خىلاپلىق قىلسا، تۇنجى قېتىم ئاگاھلاندۇرۇش بېرىلىدۇ، ئىككىنچى قېتىم بەلگىلىمىگە خىلاپلىق قىلغانلارغا 5000يۈەندىن 20 مىڭ يۈەنگىچە جەرىمانە قويۇلىدۇ، بەلگىلىمىگە ئېغىر خىلاپلىق قىلغان دورىخانىلار تاقىۋېتىلىدۇ، دەپ ئېنىق كۆرسىتىلدى.
</S>
<S ID=15339>
    ئۇنداقتا، ھازىرغىچە بۇ چارە ئۈرۈمچى شەھىرىدىكى چوڭ – كىچىك دورىخانىلاردا ئەمەلىيلەشتىمۇ؟
</S>
<S ID=15340>
بۇ ھەقتە ئۈرۈمچى شەھەرلىك ئېغىز بوشلۇقى دوختۇرخانىسىنىڭ دورىگىرى ئىقبال سافېن مۇنداق دېدى: بۇلتۇر دېكابىردىن باشلاپ، دورىخانىغا بېرىپ دورا سېتىۋېلىشقا لازىملىق رېتسېپ يېزىپ بېرىشىمنى ئىلتىماس قىلىدىغانلار بارغانسېرى كۆپەيدى، ئىلگىرى رېتسېپ يېزىپ بېرىشنى تەلەپ قىلىدىغانلار يوق دېيەرلىك ئىدى.
</S>
<S ID=15341>
    ئەمەلىيەتتە، دۆلىتىمىز 2000 – يىلىدىن باشلاپلا، ‹‹رېتسېپلىق دورىلار بىلەن رېتسېپسىز دورىلارنى تۈرگە ئايرىپ باشقۇرۇش چارىسى››نى سىناق تەرىقىسىدە يولغا قويغان بولۇپ، رېتسېپلىق دورىلار بىلەن رېتسېپسىز دورىلارنى ئايرىپ باشقۇرۇپ، رېتسېپلىق دورىلارنى دورىگەرلەرنىڭ رېتسېپىغا ئاساسەن سېتىشنى ئېنىق بەلگىلىگەن.
</S>
<S ID=15342>
رېتسېپلىق دورىلارنىڭ خەۋپى بولغاچقا، دۆلەت دورىخانىلارنىڭ رېتسېپلىق دورىلارنى سېتىشىغا ئائىت بىر قاتار قانۇن – بەلگىلىمىلەرنى چىقارغان.
</S>
<S ID=15343>
‹‹دورا ئوبوروتىنى نازارەت قىلىپ باشقۇرۇش قانۇنى›› نىڭ 18 – ماددىسىدا رېتسېپلىق دورا تىجارىتى بىلەن شۇغۇللىنىدىغان كارخانىلار كەسپىي دورىگەرلەر يوق ئەھۋالدا، بۇنى چوقۇم ۋىۋىسكا ئېسىپ ئەسكەرتىپ قويۇشى ياكى بولمىسا رېتسېپلىق دورىلارنى سېتىشنى توختىتىشى كېرەك، دەپ بەلگىلەنگەن.
</S>
<S ID=15344>
ئۇنىڭدىن باشقا، رېتسېپى بار ھاجەتمەن دورىخانىغا كىرىپ دورا سېتىۋالغاندا، دورىگەر ئىمزا قويۇشى ياكى كېسەلنىڭ دورا ئىشلىتىشىگە يېتەكچىلىك قىلىشى، رېتسېپقا ئاساسەن دورا سېتىپ بېرىشى كېرەك، دەپ كۆرسىتىلگەن.
</S>
<S ID=15345>
    ئىقبال سافېننىڭ ئېيتىشىچە، ئېغىز بوشلۇقى دوختۇرخانىسىنىڭ ئەتراپىدا دورىخانىلار خېلى كۆپ ئىكەن، لېكىن بۇ دورىخانىلاردا دورىگەرلەر بەك ئاز ئىكەن، شۇڭا ئۈرۈمچى شەھىرىدە ‹‹رېتسېپلىق دورىلارنى سېتىشنى باشقۇرۇش، مەخسۇس تەرتىپكە سېلىش خىزمىتىنى ئەمەلىيلەشتۈرۈش چارىسى›› يولغا قويۇلغاندىن كېيىن، ئۇنى مەخسۇس ئىزدەپ رېتسېپ يېزىپ بېرىشنى تەلەپ قىلىدىغانلار بارغانسېرى كۆپىيىپتۇ.
</S>
<S ID=15346>
ئىقبال سافېن مۇنداق دېدى: رېتسېپ يېزىپ بېرىشنى تەلەپ قىلىدىغانلارنىڭ ئىچىدە ياشانغانلار ۋە سوزۇلما خاراكتېرلىك كېسەلگە گىرىپتار بولغانلار كۆپ سالماقنى ئىگىلەيدۇ، چۈنكى ئۇلار ئۇزاق مەزگىل دورا ئىشلىتىشكە موھتاج.
</S>
<S ID=15347>
دورا تۈرىنى ئېلىپ ئېيتقاندا، ئۇلار قان تومۇر كېسىلى ۋە يۇقىرى قان بېسىم كېسىلىگە شىپا بولىدىغان دورىلارنى يېزىپ بېرىشىمنى تەلەپ قىلىدۇ.
</S>
<S ID=15348>
    ئۇنداقتا، رېتسېپلىق دورا بىلەن رېتسېپسىز دورىنىڭ قانداق پەرقى بار؟
</S>
<S ID=15349>
بۇ ھەقتە ئىقبال سافېن چۈشەنچە بېرىپ مۇنداق دېدى: رېتسېپسىز دورىلار ئۇزاق مەزگىل كىلىنىكىدا قوللىنىلغان، بىخەتەر، سۈپىتى تۇراقلىق، دورىگەرلەر رېتسېپ يېزىپ بەرمىسىمۇ بىۋاسىتە ئىستېمال قىلىشقا بولىدىغان دورىلارنى كۆرسىتىدۇ.
</S>
<S ID=15350>
رېتسېپلىق دورىلارنىڭ بەلگىلىك زەھىرى ۋە يوشۇرۇن ئەكس تەسىرى بار بولۇپ، دورا ئىشلىتىش ئۇسۇلى ۋە ۋاقتىغا ئالاھىدە تەلەپ قويۇلىدۇ، بۇنداق دورىلارنى دورىگەرلەرنىڭ يېتەكچىلىكىدە ئىشلەتمىسە بولمايدۇ.
</S>
<S ID=15351>
ئادەتتە كۆپ ئىشلىتىلىدىغان دورىلارنىڭ تەركىبىدىمۇ تەسەۋۋۇر قىلغىلى بولالمايدىغان رېئاكسىيە تەسىرى بولۇشى مۇمكىن.
</S>
<S ID=15352>
شۇڭا دورىگەرلەر كېسەلنىڭ ئەمەلىي ئەھۋالىغا، بەدەن ساپاسىغا ئاساسەن رېتسېپ يېزىپ بېرىدۇ، قارشى تەرەپكە دىققەت قىلىدىغان نۇقتىلارنى، مەزكۇر دورىنىڭ بەدەنگە ئېلىپ كېلىدىغان ئەكس تەسىرىنى ئالدىن ئەسكەرتىدۇ، بۇلارنىڭ ھەممىسى دورىگەرلەر ئادا قىلىشقا تېگىشلىك مەجبۇرىيەت.
</S>
<S ID=15353>
مىسالغا ئالايلۇق، يۇقىرى قان بېسىمى كېسىلىگە شىپا بولىدىغان دورىنى ئۇزاق مۇددەت ئىستېمال قىلغاندا، بۆرەك ۋە يۈرەككە بېسىم چۈشىدۇ، شۇڭا يۇقىرى قان بېسىمى كېسىلى بارلار دورىنى مۇۋاپىق ئىشلەتمىسە بولمايدۇ.
</S>
<S ID=15354>
يۈرەك قان تومۇرى كېسىلىگە مۇناسىۋەتلىك دورىلار ئاشقازانغا زىيان قىلىدۇ، شۇڭا بۇنداق دورىلارنى تاماقتىن كېيىن ئىستېمال قىلىپ، ئەكس تەسىر پەيدا قىلىشنىڭ ئالدىنى ئېلىش زۆرۈر.
</S>
<S ID=15355>
    ئىقبال سافېن يەنە مۇنداق دېدى: دورىخانىلاردا سېتىلىۋاتقان دورىلارنىڭ تۈرى كۆپ، دورىلارنىڭ تەسىرىمۇ مۇرەككەپ.
</S>
<S ID=15356>
دورىخانىلاردىكى خادىملارنىڭ كۆپىنچىسى دورىگەر بولمىغاچقا، ئۇلار دورا ساتقاندا قارشى تەرەپكە دورىنىڭ ئەكس تەسىرى ۋە ئىشلىتىش ئۇسۇلىنى ئىنچىكە چۈشەندۈرەلمەيدۇ.
</S>
<S ID=15357>
شۇڭا ھازىرقى ئەڭ مۇھىم مەسىلە، ئۈرۈمچى شەھىرىدىكى كۆپ قىسىم دورىخانىلاردا دورىگەر كەمچىل.
</S>
<S ID=15358>
بىر قىسىم دورىخانىلاردا تۆۋەن دەرىجىلىك كەسىپ – تېخنىكا ئۇنۋانىغا ئىگە دورىگەرلەر بار.
</S>
<S ID=15359>
تۆۋەن دەرىجىلىك ئۇنۋانغا ئىگە دورىگەرلەر دورىگەر بولۇش ئۈچۈن، خىزمەت ئورنىدا تۇرۇپ، ئۈچ يىلدىن كېيىن ئىمتىھان بېرىپ، دورىگەر سالاھىيەت گۇۋاھنامىسىگە ئېرىشەلەيدۇ.
</S>
<S ID=15360>
    ئىقبال سافېن 1984 – يىلىدىن تارتىپ، دورىشۇناسلىق كەسپىنى تاللاپ، ئاپتونوم رايونىمىز بويىچە 2 – تۈركۈمدە دورىگەر سالاھىيىتىنى ھازىرلىغان كونا دورىگەر ھېسابلىنىدىكەن.
</S>
<S ID=15361>
ئىقبال سافېننىڭ ئېيتىشىچە، ئۈرۈمچى شەھىرىدىكى دورىخانىلارنى تەكشۈرۈش جەريانىدا، پەقەت چوڭ دورىخانىلاردا ساناقلىق دورىگەرلەرنى ئۇچرىتىپتۇ.
</S>
<S ID=15362>
بىر كۈنى ئۇ مەلۇم بىر دورىخانىغا كىرىپ، ئېرىترومىتسىن）素霉红（ بىلەن سېرفالوسپورا (孢头（ سېتىۋالماقچى بولغاندا، دورىخانىدىكىلەر دورىگەرنىڭ سىرتقا چىقىپ كەتكەنلىكىنى، سەل تۇرۇپ كىرىشىنى ئېيتىپتۇ، ئون مىنۇتتىن كېيىن قايتا دورىخانىغا كىرگەندە، ئۇ يەنىلا ئوخشاش جاۋابقا ئېرىشىپتۇ.
</S>
<S ID=15363>
ئىقبال سافېن مۇنداق دېدى: دېمەك، ئۈرۈمچىدىكى ھەر بىر دورىخانىدا بىردىن دورىگەر بار، دەپ كېسىپ ئېيتىشقا بولمايدۇ.
</S>
<S ID=15364>
    دۆلىتىمىزنىڭ 12 – بەش يىللىق پىلانىدا 2015 – يىلىنىڭ ئاخىرىغىچە، دورىخانىلارغا چوقۇم دورىگەر سەپلەش ئوتتۇرىغا قويۇلغان.
</S>
<S ID=15365>
بۇلتۇر 11 – ئاينىڭ ئاخىرى دۆلەت دورا نازارەتچىلىكى باش ئىدارىسى ھۆججەت تارقىتىپ، دورىخانىلارغا ئومۇميۈزلۈك دورىگەر سەپلەپ بولۇشنى 2020 – يىلىغىچە ئۇزارتىشنى، يېڭى ئېچىلغان دورىخانىلارغا چوقۇم دورىگەر سەپلەشنى ئوتتۇرىغا قويدى.
</S>
<S ID=15366>
    تەكشۈرۈش نەتىجىسىگە ئاساسلانغاندا، ھازىر ئۈرۈمچى شەھىرىدە دورا سېتىش زەنجىرسىمان دۇكىنىدىن 926 سى، دورا پارچە سېتىش دۇكىنىدىن 867 سى بار ئىكەن، ئەمما ئاپتونوم رايونىمىزدا دورىگەرلەرنىڭ ئومۇمىي سانى ئاران 1495كە يېتىدىكەن.
</S>
<S ID=15367>
بۇ سان – سېپىر جەھەتتىكى چوڭ پەرق ئاپتونوم رايونىمىزدا دورىگەرلەرنىڭ قانچىلىك كەمچىللىكىنى ئىسپاتلاپ تۇرۇپتۇ.
</S>
<S ID=15368>
    ئىقبال سافېن مۇنداق دېدى: ئۈرۈمچىدە ‹‹رېتسېپلىق دورىلارنى سېتىشنى باشقۇرۇش، مەخسۇس تەرتىپكە سېلىش خىزمىتىنى ئەمەلىيلەشتۈرۈش چارىسى›› يولغا قويۇلغاندىن كېيىن، رېتسېپ بولمىسا رېتسېپلىق دورىنى سېتىۋېلىش مۇمكىن بولمايدىغان ئىشقا ئايلاندى، بۇ ‹‹چارە›› نى ھەقىقىي ئەمەلىيلەشتۈرۈش ئۈچۈن، دورىگەر كەمچىل بولۇشتەك بۇ بوشلۇقنى تولدۇرۇشقا توغرا كېلىدۇ.
</S>
<S ID=15369>
كېسەللەرگە تېخىمۇ ياخشى شارائىت ھازىرلاپ، ئۇلارنىڭ ئېھتىياجىنى قاندۇرۇش ئۈچۈن، دورىخانىلارغا دورىگەر سەپلەش نۆۋەتتىكى ئىنتايىن زۆرۈر ئىش بولۇپ قالدى.
</S>
<S ID=15370>
    
</S>
</TEXT>
/BODY
/DOC