<DOC>
<DOCID>TIANSHAN.565247</DOCID>
<HEADER>
<CLASS>شىنجاڭ</CLASS>
<DATE>2016-11-16 13:03:14</DATE>
</HEADER>
<BODY>
<HEADLINE>
<S ID=59616>
‹‹ئالتۇن لوڭقا›› ــ ھاياتىمدىكى ئۇنتۇلماس دەقىقە
</S>
</HEADLINE>
<TEXT>
<S ID=59617>
 ئابدۇشۈكۈر ئابدۇكېرىم
</S>
<S ID=59618>
ئابدۇشۈكۈر ئابدۇكېرىم ج ك پ مەركىزىي كومىتېت سىياسىي بىيۇروسى دائىمىي كومىتېتىنىڭ ئەزاسى، مەركىزىي كومىتېت شۇجىچۇسىنىڭ شۇجىسى ليۇ يۈنشەننىڭ قولىدىن ‹‹ئالتۇن لوڭقا››نى تاپشۇرۇپ ئالماقتا
</S>
<S ID=59619>
  2016 – يىل 11 – ئاينىڭ 7 – كۈنى، يەنى 17 – قېتىملىق جۇڭگو ئاخباراتچىلار بايرىمى ھارپىسى.
</S>
<S ID=59620>
مەن ئەتىگەن بېيجىڭ ۋاقتى سائەت 30:9دا 14 – نۆۋەتلىك چاڭجياڭ – تاۋفېن مۇكاپاتىنىڭ ساھىبى، جۇڭخۇا مەملىكەتلىك ئاخباراتچىلار جەمئىيىتى 9 – نۆۋەتلىك كېڭىشىنىڭ 1 – يىغىنىنىڭ ۋەكىلىدىن ئىبارەت قوش سالاھىيەت بىلەن ھەيۋەتلىك بېيجىڭ ‹‹خەلق›› سارىيىنىڭ ئالتۇن رەڭلىك زالىدا پارتىيە ۋە دۆلەت رەھبەرلىرىنىڭ قوبۇل قىلىشىغا مۇيەسسەر بولدۇم ھەمدە ج ك پ مەركىزىي كومىتېتىنىڭ باش شۇجىسى، دۆلەت رەئىسى، مەركىزىي ھەربىي كومىتېتنىڭ رەئىسى شى جىنپىڭنىڭ ئاخباراتچىلاردىن كۈتىدىغان مۇھىم كۆرسەتمىلىرىنى ئەڭ يېقىن ئارىلىقتا ئۆز قۇلىقىم بىلەن ئاڭلاش پۇرسىتىگە نائىل بولدۇم.
</S>
<S ID=59621>
بۇ ماڭا ئوخشاش ئىلى دەرياسى ۋادىسىدىكى چەت بىر ناھىيەدە ئۆسۈپ چوڭ بولغان ئاددىي بىر ئىشچىنىڭ ئوغلىغا نىسبەتەن ھاياتىمدىكى ئەڭ ئۇنتۇلماس مىنۇتلار ئىدى.
</S>
<S ID=59622>
 باش شۇجى 1 – رەتتىكىلەر بىلەن بىرمۇ بىر قول ئېلىشىپ كۆرۈشكەندىن كېيىن، مۇھىم سۆز قىلدى ۋە پۈتۈن مەملىكەتتىكى ھەر مىللەت ئاخباراتچىلارنىڭ بايرىمىنى تەبرىكلىدى، يىغىننىڭ مۇۋەپپەقىيەتلىك ئېچىلغانلىقىنى تەبرىكلىدى، بارلىق ۋەكىللەر ۋە مەملىكىتىمىزدىكى بارلىق ئاخباراتچىلاردىن سەمىمىي ھال سورىدى.
</S>
<S ID=59623>
26 – نۆۋەتلىك جۇڭگو ئاخبارات مۇكاپاتى ۋە 14 – نۆۋەتلىك چاڭجياڭ – تاۋفېن مۇكاپاتىغا ئېرىشكۈچىلەرنى قىزغىن تەبرىكلىدى.
</S>
<S ID=59624>
باش شۇجى ئاخبارات خىزمىتىنىڭ بىر پۈتۈن پارتىيە خىزمىتىدە تۇتىدىغان ئورنىنىڭ ئىنتايىن مۇھىملىقىنى تەكىتلىدى، ئاخبارات خىزمىتىنىڭ ئىنتايىن جاپالىق خىزمەت ئىكەنلىكىنى، ئاخباراتچىلىق خىزمىتىدە دائىم دېگۈدەك كېچىنى كۈندۈزگە ئۇلاپ ئىشلەشكە توغرا كەلگەچكە، ئاخبارات خىزمىتى بىلەن شۇغۇللىنىدىغان خادىملارنىڭ ناھايىتى چارچايدىغانلىقى، سالامەتلىكىدىن ئاسانلا مەسىلە چىقىدىغانلىقىنى ئەسكەرتىپ، بارلىق ئاخباراتچىلارغا سالامەتلىكىنى ئاسرىشىنى، ئۆزىگە دىققەت قىلىشىنى ئالاھىدە تەۋسىيە قىلدى.
</S>
<S ID=59625>
باش شۇجىنىڭ ئاتىلارچە مېھرىبانلىق، مەسئۇلىيەتچانلىق ھەم كۆيۈمچانلىق بىلەن قىلغان بۇ سۆزلىرى يىغىن ئەھلىنىڭ يۈرىكىگە تەگدى.
</S>
<S ID=59626>
يىغىن ئەھلى پات – پات قىزغىن ئالقىش ياڭرىتىپ، باش شۇجىنىڭ سۆزىنى ئۈزۈپ قويدى.
</S>
<S ID=59627>
 ئاخىرىدا باش شۇجى بىز ئاخباراتچىلاردىن كۈتىدىغان تۆت تۈرلۈك ئۈمىدىنى ئوتتۇرىغا قويدى.
</S>
<S ID=59628>
بىرىنچى، توغرا سىياسىي يۆنىلىشتە چىڭ تۇرۇپ، پارتىيە مەركىزىي كومىتېتى بىلەن يۈكسەك بىردەكلىكنى ساقلاپ، ماركسىزملىق ئاخبارات قارىشىدا، پارتىيە ۋە خەلقنىڭ مەيدانىدا، جۇڭگوچە سوتسىيالىزمدا چىڭ تۇرۇپ، سىياسىيدا مۇستەھكەم ئاخبارات خىزمەتچىلىرىدىن بولۇشى كېرەك.
</S>
<S ID=59629>
ئىككىنچى، توغرا جامائەت پىكرى يۆنىلىشىدە چىڭ تۇرۇپ، پارتىيەنىڭ نەزەرىيە ۋە لۇشيەن، فاڭجېن، سىياسەتلىرىنى چوڭقۇر تەشۋىق قىلىپ، پۈتۈن مەملىكەتتىكى ھەر مىللەت خەلقنىڭ ‹‹ئىككى 100 يىل››لىق كۈرەش نىشانىنى ئەمەلگە ئاشۇرۇش، جۇڭخۇا مىللىتىنىڭ ئۇلۇغۋار گۈللىنىشىدىن ئىبارەت جۇڭگو ئارزۇسىنى روياپقا چىقىرىش ئۈچۈن ئېلىپ بارغان كۈرەشلىرى ۋە قولغا كەلتۈرگەن مۇۋەپپەقىيەتلىرىنى چوڭقۇر تەشۋىق قىلىپ، ئاساسىي مېلودىيەنى ياڭرىتىپ، ئاكتىپ كۈچ تارقىتىپ، دەۋرنى يېتەكلەيدىغان ئاخباراتچىلاردىن بولۇشى كېرەك.
</S>
<S ID=59630>
ئۈچىنچى، توغرا ئاخبارات مەقسىتىدە چىڭ تۇرۇپ، كەسپىي سەۋىيەسىنى ئۆستۈرۈپ، دادىل ئۆزگەرتىپ، يېڭىلىق يارىتىپ، ئۆزىنى ئۈزلۈكسىز مۇكەممەللەشتۈرۈپ، ئۆزىنى كۈچەيتىپ، كەسىپتە كامالەتكە يەتكەن ئاخباراتچىلاردىن بولۇشى كېرەك.
</S>
<S ID=59631>
تۆتىنچى، توغرا خىزمەت يۆنىلىشىدە چىڭ تۇرۇپ، خەلقنى مەركەز قىلىپ، خەلققە رىشتە باغلاپ، خەلقنى مەدھىيەلەپ، كەسپىي روھنى جارى قىلدۇرۇپ، كەسپىي ئەخلاققا رىئايە قىلىپ، خىزمەتنى تىرىشىپ ياخشى ئىشلەپ، خالىس تۆھپە قوشۇپ، ئىستىلدا ئەلا ئاخباراتچىلاردىن بولۇشى كېرەك.
</S>
<S ID=59632>
بىر جۈملە سۆزگە يىغىنچاقلىغاندا، پارتىيە ۋە خەلق ئىشىنىدىغان ئاخباراتچىلاردىن بولۇشى كېرەك.
</S>
<S ID=59633>
 باش شۇجى شى جىنپىڭنىڭ سۆزى قىزغىن ئالقىش سادالىرى ئىچىدە ئاياغلاشتى.
</S>
<S ID=59634>
باش شۇجى سۆزىنى ئاياغلاشتۇرۇپ، يىغىن ئەھلىگە قولىنى پۇلاڭلىتىپ ھۆرمىتىنى بىلدۈرگەندىن كېيىن، بىز ئاخباراتچىلارنىڭ ئارىسىغا كېلىپ ئولتۇرۇپ، بىز بىلەن خاتىرە سۈرەتكە چۈشتى.
</S>
<S ID=59635>
ئاندىن مۇھىم پائالىيىتى بارلىقى سەۋەبىدىن ئۆزرە ئېيتىپ، بىز بىلەن قىزغىن خوشلاشتى.
</S>
<S ID=59636>
بۇ ئۇنتۇلماس مىنۇتلار، ئۇنتۇلماس كۆرۈنۈشلەر، بولۇپمۇ بۇ قىممەتلىك كۆرسەتمە، ئۈمىد ۋە تەلەپلەر مۇجەسسەملەنگەن بۇ سۆزلەر مەنلا ئەمەس، بارلىق يىغىن ئەھلىنىڭ قەلبىدە ئۆچمەس تەسىراتلارنى قالدۇردى.
</S>
<S ID=59637>
 باش شۇجىنىڭ قوبۇل قىلىشى ئاياغلاشقاندىن كېيىن، يىغىننىڭ ئېچىلىش مۇراسىمى، شۇنداقلا 26 – نۆۋەتلىك جۇڭگو ئاخبارات مۇكاپاتى، 14 – نۆۋەتلىك چاڭجياڭ – تاۋفېن مۇكاپاتىغا ئېرىشكۈچىلەرنى مۇكاپاتلاش يىغىنى ‹‹خەلق›› سارىيىدا داغدۇغىلىق ئېچىلدى.
</S>
<S ID=59638>
يىغىنغا ج ك پ مەركىزىي كومىتېت سىياسىي بىيۇروسى دائىمىي كومىتېتىنىڭ ئەزاسى، مەركىزىي كومىتېت شۇجىچۇسىنىڭ شۇجىسى ليۇ يۈنشەن، ج ك پ مەركىزىي كومىتېت سىياسىي بىيۇروسىنىڭ ئەزالىرىدىن ليۇ چىباۋ، جاۋ لېجى، لى جەنشۇ قاتارلىق رەھبەرلەر قاتناشتى.
</S>
<S ID=59639>
 مېنى تېخىمۇ ھاياجانغا سالغىنى، مۇكاپاتلاش يىغىنىدا مەن ج ك پ مەركىزىي كومىتېت سىياسىي بىيۇروسى دائىمىي كومىتېتىنىڭ ئەزاسى، مەركىزىي كومىتېت شۇجىچۇسىنىڭ شۇجىسى ليۇ يۈنشەننىڭ قولىدىن 14 – نۆۋەتلىك چاڭجياڭ – تاۋفېن ئاخبارات مۇكاپاتىنىڭ ئالتۇن لوڭقىسىنى تاپشۇرۇۋالغانلىقىم بولدى.
</S>
<S ID=59640>
ليۇ يۈنشەن قولۇمنى چىڭ سىقىپ، مېنى مۇبارەكلىگەندىن كېيىن ‹‹سىز شىنجاڭدىكى قايسى ئاخبارات ئورنىدىن كەلدىڭىز؟›› دەپ سورىدى.
</S>
<S ID=59641>
مەن ‹‹<شىنجاڭ گېزىتى>دىن كەلدىم›› دەپ جاۋاب بەردىم.
</S>
<S ID=59642>
ئۇ يەنە ‹‹<شىنجاڭ گېزىتى>نىڭ قايسى بۆلۈمىدە ئىشلەيسىز؟›› دەپ سورىدى.
</S>
<S ID=59643>
مەن ‹‹<شىنجاڭ گېزىتى>نىڭ ئۇيغۇر مۇخبىرلار بۆلۈمىدە ئىشلەيمەن›› دەپ جاۋاب بەردىم.
</S>
<S ID=59644>
ليۇ يۈنشەن ئاندىن ‹‹ناھايىتى ياخشى، يارايسىز، تېخىمۇ زور ئۇتۇقلارغا ئېرىشىشىڭىزگە تىلەكداشمەن›› دېگەچ، قولۇمغا ئالتۇن لوڭقىنى تۇتقۇزدى ۋە يەنە بىر قېتىم قولۇمنى مەھكەم سىقىپ، مېنى تەبرىكلىدى.
</S>
<S ID=59645>
بۇ ئۇنتۇلماس مىنۇتلار ۋە دەقىقىلەردە مەن چەكسىز ئىپتىخارلاندىم ھەم ھاياجانغا چۆمدۈم.
</S>
<S ID=59646>
  چۈشتىن كېيىن يىغىن كاتىبات باشقارمىسى ج ك پ مەركىزىي كومىتېت سىياسىي بىيۇروسىنىڭ ئەزاسى، مەركىزىي كومىتېت تەشۋىقات بۆلۈمىنىڭ باشلىقى يولداش ليۇ چىباۋنىڭ 26 – نۆۋەتلىك جۇڭگو ئاخبارات مۇكاپاتى ۋە 14 – نۆۋەتلىك چاڭجياڭ – تاۋفېن مۇكاپاتىغا ئېرىشكۈچىلەرنى شىنخۇا ئاگېنتلىقى زالىدا ‹‹فەن چاڭجياڭ›› ناملىق درامىنى كۆرۈشكە تەكلىپ قىلغانلىقىدەك خۇش خەۋەرنى بىزگە يەتكۈزدى.
</S>
<S ID=59647>
بۇنىڭدىن مۇكاپاتقا ئېرىشكۈچىلەر چەكسىز خۇش بولدۇق. شۇ كۈنى كەچ سائەت 7دە بىز شىنخۇا ئاگېنتلىقىنىڭ زالىغا كىرىپ ئەمدىلا ئولتۇرۇشىمىزغا يولداش ليۇ چىباۋ مەركىزىي كومىتېت تەشۋىقات بۆلۈمى ۋە شىنخۇا ئاگېنتلىقى رەھبەرلىرىنىڭ ھەمراھلىقىدا كۈلۈمسىرىگىنىچە زالغا كىرىپ كەلدى ۋە بىز بىلەن بىرمۇ بىر قول ئېلىشىپ كۆرۈشتى.
</S>
<S ID=59648>
دراما باشلانغۇچە بولغان 20 مىنۇتتا بىز بىلەن قىزغىن سۆھبەتتە بولدى.
</S>
<S ID=59649>
ليۇ چىباۋ مېنىڭ شىنجاڭ گېزىتخانىسى ئۇيغۇر مۇخبىرلار بۆلۈمى ئابدۇشۈكۈر مۇخبىرلىق ئىشخانىسىدىن كەلگەنلىكىمنى ئۇققاندىن كېيىن ‹‹شىنجاڭ، شىزاڭ قاتارلىق ئاز سانلىق مىللەت رايونلىرىدا سىلەرگە ئوخشاش داڭلىق دىكتور، داڭلىق مۇخبىر، داڭلىق رىياسەتچىلەرنى تەربىيەلەش ۋە بۇ ئارقىلىق پارتىيە ۋە دۆلەتنىڭ فاڭجېن، سىياسەتلىرىنى شۇ يەردىكى ھەر مىللەت خەلققە يەتكۈزۈش ئىنتايىن مۇھىم›› دېدى.
</S>
<S ID=59650>
مەن بۇ سۆزدىن زور ئىلھام ئالدىم ھەم داۋاملىق تىرىشىدىغانلىقىمنى ئېيتتىم.
</S>
<S ID=59651>
سۆھبەت ۋاقتى قىسقا بولغاچقا، يولداش ليۇ چىباۋ سۆھبەتكە قاتناشقان 30 ئاخباراتچىنىڭ ھەممىسى بىلەن پاراڭلىشىپ چىققاچقا، ئۇنىڭ بىلەن تېخىمۇ چوڭقۇر پىكىر ئالماشتۇرۇشقا ئىمكان بولمىدى.
</S>
<S ID=59652>
قىسقا سۆھبەتتىن كېيىن بىز ليۇ چىباۋ بىلەن بىللە ئولتۇرۇپ، ‹‹فەن چاڭجياڭ›› ناملىق درامىنى كۆردۇق.
</S>
<S ID=59653>
 بۇ قېتىمقى يىغىندا مەن ئويلىمىغان يەردىن چولپانغا ئايلىنىپ قالدىم.
</S>
<S ID=59654>
مۇكاپاتلاش يىغىنىدا مەن يىغىنغا قاتناشقان ئەڭ يۇقىرى دەرىجىلىك رەھبەرنىڭ قولىدىن مۇكاپاتنى تاپشۇرۇۋالغاچقا، مۇكاپات سەھنىسىدىن پەسكە چۈشۈشۈمگىلا، نۇرغۇن مۇخبىرنىڭ قورشاۋىدا قالدىم.
</S>
<S ID=59655>
ئۈچ كۈنلۈك يىغىن جەريانىدا مەن خەلق گېزىتى، نۇر گېزىتى، مەركىزىي خەلق رادىيو ئىستانسىسى، مەركىزىي تېلېۋىزىيە ئىستانسىسى قاتارلىق 30غا يېقىن مەركەز ۋە يەرلىكتىكى ئاخبارات ۋاسىتىسىنىڭ زىيارىتىنى قوبۇل قىلدىم.
</S>
<S ID=59656>
مەن توغرىسىدىكى خەۋەرلەر خەلق گېزىتىنىڭ باش بېتىدە، مەركىزىي خەلق رادىيو ئىستانسىسىنىڭ پىروگراممىلىرىدا چوڭ سەھىپە ئاجرىتىلىپ تەشۋىق قىلىندى.
</S>
<S ID=59657>
تور بەتلىرىدىمۇ مەن توغرىسىدىكى نۇرغۇن خەۋەر بېرىلدى.
</S>
<S ID=59658>
بولۇپمۇ مېنىڭ مۇكاپاتلاش يىغىنىدا يولداش ليۇ يۈنشەن بىلەن قول ئېلىشىپ تۇرۇپ چۈشكەن سۈرىتىم شىنخۇا ئاگېنتلىقى ئارقىلىق مەملىكەتنىڭ جاي – جايلىرىدىكى چوڭ – كىچىك گېزىتلەرگە بېسىلدى، تور بەتلىرىگە بېرىلدى.
</S>
<S ID=59659>
شۇنىڭ بىلەن مەن ئويلىمىغان يەردىن چولپانغا ئايلىنىپ قالدىم.
</S>
<S ID=59660>
 مانا مۇشۇنداق كاتتا شان – شەرەپلەر، داغدۇغىلىق تەشۋىق قىلىنىش، مۇخبىرلارنىڭ قورشاۋىدا قېلىشتەك ھاياجانلىق دەقىقىلەر ئىچىدە مەن يەنە چوڭقۇر خىياللارغا پاتتىم ھەم ئۆزۈمنىڭ ئۆسۈپ – يېتىلىش جەريانلىرىمنى خىيال قىلدىم.
</S>
<S ID=59661>
بالىلىق دەۋرىم، ئالىي مەكتەپ ھاياتىم، يېڭى خىزمەتكە چۈشكەن ۋاقىتلىرىم، مۇخبىرلىقتىكى ئۇنتۇلماس خاتىرىلىرىم كىنو لېنتىسىدەك كۆز ئالدىمدىن بىر – بىرلەپ ئۆتۈشكە باشلىدى.
</S>
<S ID=59662>
ئالتۇن لوڭقىنى ئېگىز كۆتۈرگەن ئاشۇ دەقىقىدە بۈگۈنكى شان – شەرەپلەرنىڭ ھەقىقىي ھەقدارى بولغان، مېنى تەربىيەلەپ يېتىشتۈرگەن، ئەسەرلىرىمگە، ئەسەرلىرىمنىڭ ھەر بىر قۇرلىرىغىچە ئۆزىنىڭ يۈرەك قېنىنى سىڭدۈرگەن مەرھۇم ئۇستازلاردىن يۈسۈپجان ئەھمىدى، موللارېھىم سوپى، مىركامىل ياقۇپ، غەيرەت ئابدۇللا، تۇردى مەتنىياز، غەيرەت ئۆمەر، يادىكار ئابدۇراخمان، تاشپولات ئابدۇرېھىم قاتارلىقلارنى سېغىنىپ ئەسكە ئالدىم، ئىچىم ئاچچىق بولدى.
</S>
<S ID=59663>
 دەرۋەقە، مەن 1991 – يىلى شىنجاڭ گېزىتىگە خىزمەتكە چۈشكەندىن بۇيان، شىنجاڭ گېزىتخانىسى پارتكومى، شىنجاڭ گېزىتخانىسىكى رەھبەرلەر، كەسىپداشلار مېنى ھەر جەھەتتىن قوللاپ – قۇۋۋەتلىدى.
</S>
<S ID=59664>
شۇڭا مەن ئېرىشكەن شان – شەرەپلەر ئىچىدە مېنى تەربىيەلىگەن ئۇستازلىرىمنىڭ، رەھبەرلەرنىڭ، كەسىپداشلىرىمنىڭ بىر كىشىلىك ئۈلۈشى بار، ئۇلارمۇ بۇ كاتتا شەرەپتىن خۇشال بولۇشقا، پەخىرلىنىشكە ھەقلىق.
</S>
<S ID=59665>
ئۇنىڭ ئۈستىگە، ئاخباراتچىلىق كوللېكتىپ ئەمگەك، مۇنداقچە قىلىپ ئېيتقاندا، بىر پارچە گېزىتنىڭ يوقلۇقتىن بارلىققا كېلىپ، ئەڭ ئاخىرىدا باسما زاۋۇتىدا بېسىلىپ چىققۇچە بولغان ئىش ھالقىلىرىدا نۇرغۇن – نۇرغۇن كىشىنىڭ ئەجرى سىڭىدۇ.
</S>
<S ID=59666>
ھەرگىزمۇ مەن ماقالىنى قانداق يازسام، شۇنداق چىقىدىغان ئىش يوق. بۇنىڭغا تەھرىرلەرنىڭ، باش مۇھەررىرلەرنىڭ، كوررېكتورلارنىڭ، سېنزورلارنىڭ، بەتچىكلەرنىڭ ھەممەيلەننىڭ ئەجرى سىڭىدۇ.
</S>
<S ID=59667>
مۇشۇنداق بىر ئورتاق ئەمگەك بىلەن مەن يازغان ماقالىلەر گېزىتكە چىقىدۇ.
</S>
<S ID=59668>
مۇشۇ نۇقتىدىن ئېيتقاندىمۇ، مېنىڭ ئون نەچچە يىلدىن بۇيان ئېرىشكەن شان – شەرەپلىرىم، بولۇپمۇ بۇ قېتىمقى ئالتۇن لوڭقىدا كەسىپداشلىرىمنىڭمۇ بىر ئۈلۈش ھەققى بار.
</S>
<S ID=59669>
ئۇنىڭدىن باشقا، شىنجاڭ گېزىتخانىسى پارتكومىنىڭ 25 يىلدىن بۇيان ماڭا بولغان غەمخورلۇقى، مېنى تەربىيەلەش جەريانىدا سىڭدۈرگەن ئەجرى مېنىڭ كاتتا شان – شەرەپ سەھنىسىگە چىقىپ، ئالتۇن لوڭقىنى قولغا ئېلىشىمدا ھەل قىلغۇچ رول ئوينىدى، دەپ ئويلايمەن.
</S>
<S ID=59670>
چۈنكى تەشكىلنىڭ قوللىشى بولمىغان بولسا، مېنىڭ بۈگۈنۈم بولمايتتى.
</S>
<S ID=59671>
ئەڭ ئەقەللىي بىر مىسالنى ئالسام، ‹‹فەن چاڭجياڭ›› ئاخبارات مۇكاپاتىغا ئېرىشىش ئۈچۈن قويۇلىدىغان بىرىنچى قاتتىق تەلەپ چوقۇم مۇخبىرلىق قىلغان ۋاقتى ئون يىلدىن ئاشقان بولۇشى كېرەك.
</S>
<S ID=59672>
دېمەك، شىنجاڭ گېزىتخانىسى مېنى ئىزچىل قوللاپ – قۇۋۋەتلەپ، مېنىڭ مۇخبىرلىققا بولغان قىزغىن مۇھەببىتىمنى نەزەردە تۇتۇپ، مېنى ئىزچىل مۇخبىرلىق قىلىشقا ئورۇنلاشتۇرمىغان بولسا، ئىزچىل مۇخبىرلار بۆلۈمىدە ئىشلىگۈزمىگەن بولسا، مەن ئىزچىل مۇخبىرلىق قىلغان ۋاقتى ئون يىل بولۇش كېرەك، دېگەن قاتتىق تەلەپكە يېتەلمەي، بۇ شەرەپكە مەڭگۈ نائىل بولالمىغان بولاتتىم.
</S>
<S ID=59673>
مۇشۇ نۇقتىدىن شىنجاڭ گېزىتىنىڭ 20 نەچچە يىلدىن بۇيان مېنى مۇخبىرلار بۆلۈمىدىن يۆتكىمەي، ئۆزۈم ئەڭ ياخشى كۆرىدىغان مۇخبىرلىققا قويۇپ، مېنى ئەتىۋارلاپ ئىشلەتكەنلىكىگە كۆپتىن – كۆپ رەھمەت ئېيتقۇم كېلىدۇ.
</S>
<S ID=59674>
 ئەلۋەتتە، مېنىڭ بۇ نەتىجىلىرىمگە 25 يىلدىن بۇيان ئاخباراتچىلىق خىزمىتىگە سىڭدۈرگەن ئاز – تولا ئەجرىم، مۇشۇ ئۆزۈم سۆيگەن، ئوتىدا كۆيۈپ، سۈيىدە ئاققان كەسىپ ئۈچۈن ئاققۇزغان ئاز – تولا قان – تەرىم، تۆلىگەن ئاز – تولا بەدىلىم سەۋەب بولغان بولۇشى مۇمكىن.
</S>
<S ID=59675>
لېكىن مەن 11 – ئاينىڭ 7 – كۈنى باش شۇجى شى جىنپىڭنىڭ بىز ئاخباراتچىلارغا قويغان تۆت تەلىپىنى ئاڭلىغاندىن كېيىن، ئۆزۈمنىڭ باش شۇجىنىڭ كۈتكەن ئۈمىدىدىن خېلىلا يىراق ئىكەنلىكىمنى چوڭقۇر ھېس قىلدىم.
</S>
<S ID=59676>
شۇڭا بۇنىڭدىن كېيىنكى مۇخبىرلىق ھاياتىمدا مەيلى ئاساسىي قاتلاملاردا مۇخبىرلىق قىلىش جەريانىدا بولسۇن، مەيلى ئابدۇشۈكۈر مۇخبىرلىق ئىشخانىسىنىڭ خىزمەتلىرىنى پىلانلاش، تۈرلۈك مۇخبىرلىق ئالدىدىكى تەييارلىقلارنى ئىشلەش، ئاساسىي قاتلاملارغا يۈزلىنىش جەھەتتە بولسۇن، باش شۇجىنىڭ تۆت تۈرلۈك ئۈمىدىنى چوقۇم ئەستىن چىقارماي، ئۇنى بۇنىڭدىن كېيىنكى مۇخبىرلىق ھاياتىمدىكى ئەڭ ياخشى كۆرسەتمە دەپ بىلىپ، مۇشۇ تەلەپ بويىچە خىزمەتلەرنى قانات يايدۇرۇشقا تىرىشىمەن.
</S>
<S ID=59677>
بۇنىڭدا بىرىنچىدىن، سىياسىي جەھەتتە، باش شۇجى شى جىنپىڭنىڭ ئاخباراتچىلاردىن كۈتكەن سىياسىي مەيدانى مۇستەھكەم، سىياسىيدا كۈچلۈك بولۇش تەلىپى بويىچە پارتىيە گېزىتىنىڭ مۇخبىرىلىق سالاھىيىتىمنى ھەر ۋاقىت ئېسىمدە چىڭ ساقلاپ، سىياسىي جەھەتتە كۈچلۈك قوراللىنىپ، يولداش شى جىنپىڭ يادرولۇقىدىكى پارتىيە مەركىزىي كومىتېتىنى قەتئىي ھىمايە قىلىپ، شىنجاڭنىڭ ئىجتىمائىي مۇقىملىقى ۋە ئەبەدىي ئەمىنلىك باش نىشاننىڭ ئەمەلگە ئېشىشى ئۈچۈن بىر كىشىلىك تۆھپە قوشۇشقا تىرىشىمەن.
</S>
<S ID=59678>
ئىككىنچىدىن، جامائەت پىكرىنى يېتەكلەش جەھەتتە، مۇخبىرلارنىڭ تاڭ خورىزى بولۇشتەك ئەۋزەللىكىدىن پايدىلىنىپ، جامائەت پىكرىنى يېتەكلەشتە مەركەز بىلەن بىردەكلىكنى باشتىن – ئاخىر چىڭ ساقلايمەن.
</S>
<S ID=59679>
ئۈچىنچىدىن، ئاساسىي قاتلامغا يۈزلىنىش جەھەتتە، باش شۇجى شى جىنپىڭ ئاۋامنى كۈيلەش، ئاۋام ئارىسىغا بېرىشتا يېڭى تەلەپلەرنى ئوتتۇرىغا قويدى.
</S>
<S ID=59680>
چۈنكى، باش شۇجى ئېيتقاندەك، بىر مۇخبىرنىڭ ھاياتىي كۈچى ئاساسىي قاتلامدا، مۇخبىرلارنىڭ جەڭگاھى ئاساسىي قاتلام.
</S>
<S ID=59681>
بىز خەلق ئارىسىغا چوڭقۇر چۆكمىسەك، خەلق ئاممىسىنىڭ ئارزۇ – ئارمانلىرىغا، ئارزۇ – تەلەپلىرىگە نەزەرىمىزنى ئاغدۇرمىساق، لاياقەتلىك مۇخبىر بولالمايمىز.
</S>
<S ID=59682>
شۇڭا مەن ئاساسىي قاتلامغا چۈشۈشنى ئابدۇشۈكۈر مۇخبىرلىق ئىشخانىسىنىڭ ئاساسىي خىزمەت نىشانى ۋە ئاساسىي چىقىش نۇقتىسى قىلىپ، ئاساسىي قاتلام ئارقىلىق ئاۋامنىڭ ساداسىنى ئەكس ئەتتۈرۈشكە تىرىشىمەن.
</S>
<S ID=59683>
تۆتىنچىدىن، كەسپىي تېخنىكا ساپانى ئۆستۈرۈش جەھەتتە، باش شۇجى شى جىنپىڭنىڭ كەسپىي تېخنىكا ساپاسىنى ئۆستۈرۈشتىكى تەلەپلىرىنى ئېسىمدە چىڭ ساقلاپ، يېزىقچىلىق ئىستىلىمنى تېخىمۇ ياخشىلاشقا تىرىشىمەن.
</S>
<S ID=59684>
بولۇپمۇ، ياش ئاخباراتچىلارنى كەسپىي جەھەتتىن يېتەكلەشكە كۆپرەك زېھنىمنى ئاجرىتىپ، ئىز باسار ئاخباراتچىلارنى يېتىشتۈرۈپ چىقىپ، شىنجاڭنىڭ ئاخباراتچىلىق ئىشلىرىنىڭ تەرەققىياتى، ئىقتىسادىي، ئىجتىمائىي تەرەققىياتى ئۈچۈن تۆھپە قوشۇشقا تىرىشىمەن.
</S>
<S ID=59685>
 شان – شەرەپ سەھنىسىدە مۇكاپات تاپشۇرۇۋالغان ئاشۇ مىنۇتلار ئادەمنى چەكسىز خۇشال قىلىدۇ ھەم ھاياجانغا سالىدۇ، ئەمما سەھنىدىن چۈشكەندىن تارتىپ كىشىگە بېسىم ۋە مەسئۇلىيەتنى ھېس قىلدۇرىدۇ.
</S>
<S ID=59686>
مەنمۇ ھەم ئاددىي بىر ئىنسان بولغاچقا، بۇ شەرەپتىن چەكسىز پەخىرلەندىم ھەم زىممەمدىكى مەسئۇلىيەت ۋە بۇرچنىڭ نەقەدەر ئېغىرلىقىنى ھېس قىلماقتىمەن.
</S>
<S ID=59687>
ئادەمنىڭ ھاياتىدا ئۇنتۇلماس مىنۇتلار ساناقلىقلا بولىدۇ.
</S>
<S ID=59688>
بۇ مىنۇتلارنىڭ بەزىلىرى ھاياتىمىزغا چوڭقۇر تەسىر كۆرسىتىدۇ.
</S>
<S ID=59689>
ئىشىنىمەنكى، بۇ قېتىمقى ‹‹ئالتۇن لوڭقا›› مىنۇتلىرى كەسپىي ھاياتىمدىكى مۇھىم بۇرۇلۇش نۇقتىسى بولۇپ قالىدۇ.
</S>
<S ID=59690>

</S>
</TEXT>
/BODY
/DOC