<DOC>
<DOCID>TIANSHAN.530305</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-06-27 11:19:35</DATE>
</HEADER>
<BODY>
<HEADLINE>
<S ID=31447>
كانچۇل كەنتىدىكى دېھقانلارنىڭ خۇشاللىقى
</S>
</HEADLINE>
<TEXT>
<S ID=31448>
خالىدە ئوبۇل، رەناگۈل خۇدابەردى
</S>
<S ID=31449>
   يېڭىسار ناھىيەسىنىڭ شەھەر يېزىسى كانچۇل كەنتىدىكى دېھقان يۈسۈپ مۇھەممەت 19 – ماي ئەتىگەندە، كەنت ئاھالىلەر كومىتېتىغا ئورۇنلاشقان يېزا ئىگىلىك تېخنىكىسى بويىچە تەربىيەلەش مەكتىپىگە قاراپ ماڭدى. ئاپتونوم رايونلۇق دېھقانچىلىق پەنلەر ئاكادېمىيەسىدىن تەكلىپ قىلىنغان مۇتەخەسسىس سۇڭ يۈ بۇ يەردە دېھقانلارغا ھەر كۈنى پارنىكقا تېرىلغان مۇچ ۋە باش پىيازلاردىن قانداق قىلغاندا ياخشى ھوسۇل ئالغىلى بولىدۇ؟ ئۇلارنى سۈپەتلىك ئۆستۈرۈش ئۈچۈن قانداق تەدبىر قوللىنىش كېرەك؟ دېگەن تېمىلاردا بىر سائەت ئەتراپىدا دەرس سۆزلەيتتى، ئاندىن ھەر بىر دېھقاننىڭ پارنىكىغا بېرىپ، ئۇلارغا نەق مەيداندا يېتەكچىلىك قىلاتتى.
</S>
<S ID=31450>
   بۇ يېزا ئىگىلىك مۇتەخەسسىسىنى ئاپتونوم رايونلۇق پارتكوم بەنگۇڭتىڭىنىڭ 11 – خىزمەت گۇرۇپپىسىدىكى كادىرلار كانچۇل كەنتىدىكى دېھقانلار ئۈچۈن تەكلىپ قىلغانىدى. بۇ كەنتكە چۈشكەن خىزمەت گۇرۇپپىسىدىكىلەر ئاساسلىقى ئاپتونوم رايونلۇق پارتكوم بەنگۇڭتىڭىنىڭ يېزا خىزمىتى ئىشخانىسىدىن كەلگەن كادىرلار ئىكەن.
</S>
<S ID=31451>
   يېزا ئىگىلىكىگە ئائىت ئاتالغۇلار مۇرەككەپ بولىدۇ، شۇنچە كۆپ خەنزۇچە ئاتالغۇلارنى چۈشىنەلەمسىلەر؟ – دەپ سورىدۇق بىز يۈسۈپ مۇھەممەتتىن.
</S>
<S ID=31452>
   خىزمەت گۇرۇپپىسىنىڭ بۇنىڭغا ئەلۋەتتە ئامالى بار، ئۇلار يېڭىسار ناھىيەلىك يېزا ئىگىلىك تېخنىكىسىنى كېڭەيتىش مەركىزىنىڭ ياردەمچى تەتقىقاتچىسى نۇرئەلىنى بۇ مەكتەپكە كېلىپ، سۇڭ يۈ بىلەن بىللە بىزگە دەرس سۆزلەپ بېرىشكە تەكلىپ قىلدى.
</S>
<S ID=31453>
   11 – خىزمەت گۇرۇپپىسىدىكى كادىرلار ئۆزىنىڭ كەسپىي ئەۋزەللىكىنى ئىشقا سېلىپ، ئارتۇقچىلىقىنى جارى قىلدۇرۇپ، ئىشنى دېھقانلارنىڭ كەسىپ قۇرۇلمىسىنى تەڭشەش، ئۇلارنى تېخنىكا جەھەتتىن يېتەكلەشتىن باشلىغان ئىكەن.
</S>
<S ID=31454>
   ھاشىم ئىسمائىل مۇشۇ كەنتتىكى دېھقان بولۇپ، ئۇنىڭ ھازىر بەش پارنىكى بار ئىكەن، ئۇ مۇنداق دېدى: مەن بۇ مەكتەپتە كۆك مۇچ، باش پىياز يېتىشتۈرۈش، چاڭلاشتۇرۇش تېخنىكىسىنى ئىگىلىگەندىن كېيىن، پارنىكتا تېخنىكا بويىچە كۆكتات ئۆستۈرىدىغان بولدۇم، بۇنىڭ نەتىجىسى ئوبدان بولۇۋاتىدۇ.
</S>
<S ID=31455>
   بۇ خىزمەت گۇرۇپپىسىدىكىلەر كانچۇل كەنتىنىڭ كۆكتات كەسپىنى تەرەققىي قىلدۇرۇشتا ئەۋزەللىككە ئىگە ئىكەنلىكىنى كۆزدە تۇتۇپ، ناھىيە بويىچە بۇ كەنتنى كۆكتاتچىلىقتا ئۈلگە كۆرسىتىش كەنتى قىلىپ بېكىتىشنى ئوتتۇرىغا قويۇپتۇ، 500 توننا كۆكتاتنى يېڭى پېتى ساقلاش ئىسكىلاتى قۇرۇش تۈرىنى ئەمەلىيلەشتۈرۈپتۇ.
</S>
<S ID=31456>
   خىزمەت گۇرۇپپىسىنىڭ باشلىقى شۈ تاۋ مۇنداق دېدى: بىز بۇ كەنتتە باش پىياز ۋە كۆك مۇچ تېرىشنى ئومۇملاشتۇرۇشقا يېتەكچىلىك قىلدۇق. كانچۇل كەنتىدە 144 نامرات ئائىلە بار بولۇپ، ئۇلار كەنت ئومۇمىي نوپۇسىنىڭ %60 ىنى ئىگىلەيدىكەن. بۇ نامرات ئائىلىلەرنىڭ بىر قىسمىنى كەسىپلەر بويىچە يۆلەپ، يەنە بىر قىسمىنى يۆتكەپ ئىشقا ئورۇنلاشتۇرۇپ، يىل ئاخىرىغىچە 70 نامرات ئائىلىنى نامراتلىقتىن قۇتۇلدۇرۇش ئۈچۈن تىرىشىمىز.
</S>
<S ID=31457>
   بۇ خىزمەت گۇرۇپپىسى شىنجاڭ دېھقانچىلىق پەنلەر ئاكادېمىيەسىدىكى مۇتەخەسسىسلەرنىڭ يېتەكچىلىكىدە، كەنتتە يۇقىرى سۈپەتلىك كۆك مۇچ يېتىشتۈرۈش ئۈلگە پارنىكىدىن 27 نى قۇرۇپتۇ، دېھقانلارنىڭ پارنىكتا كۆكتات ئۆستۈرۈش سەۋىيەسىنى ئۆستۈرۈشكە كۈچ سەرپ قىپتۇ. ھازىر ئۈلگە كۆرسىتىش نۇقتىسىدا ئۆستۈرۈلگەن كۆك مۇچلارنىڭ يېتىلىش ئەھۋالى باشقا پارنىكلاردا ئۆستۈرۈلگەن كۆك مۇچلارنىڭكىدىن كۆپ ياخشى ئىكەن، مۆلچەرلىنىشىچە، ئۈلگە پارنىكلىرىدا ئۆستۈرۈلگەن كۆكتاتتىن باشقا پارنىكلاردا ئۆستۈرۈلگەن كۆكتاتقا قارىغاندا بىر ھەسسە كۆپ ھوسۇل ئالغىلى بولىدىكەن.
</S>
<S ID=31458>
   كانچۇل كەنتىدىكى دېھقان تۇنىياز ياسىن مۇنداق دېدى: خىزمەت گۇرۇپپىسىدىكىلەرنىڭ يېتەكچىلىكىدە، پارنىكقا تېرىغان كۆك مۇچ ۋە پىيازلىرىم بەك ياخشى ئاينىدى، ئۇلاردىن ئوبدان ھوسۇل ئېلىشىمدا گەپ يوق. ئىلگىرى بۇ يەرلەرگە يېسسىۋېلەك تېرىيتتىم، كىلوگىرامىنى 0.4 يۈەندىن ساتاتتۇق، ھازىر پىيازنى 1.4 يۈەندىن سېتىۋاتىمىز، كۆك مۇچنىمۇ ئوبدان باھادا ساتالايمىز.
</S>
<S ID=31459>
   ھازىر، كەنتتە كۆكتات يېتىشتۈرۈش تېخنىكىسى بويىچە تەربىيەلەنگەن دېھقان 1000 دىن ئېشىپتۇ.
</S>
<S ID=31460>
   خىزمەت گۇرۇپپىسىنىڭ مۇئاۋىن باشلىقى ئالىمجان تۇردى مۇنداق دېدى: دېھقانلارنىڭ ھويلا – ئارانلىرىنى ئۆزگەرتىش قۇرۇلۇشىنى سىناق نۇقتىسىدا ئىشلەپ، 44 ئائىلىنىڭ ھويلا – ئارانلىرىنى ئۆلچەملەشتۈرۈپ ئۆزگەرتىشنى ئەمەلگە ئاشۇردۇق، بىز يەنە نامرات ئائىلىلەرنى چۈجە بېقىشقا ئىلھاملاندۇردۇق، 12 مىڭ چۈجە سېتىۋېلىپ 138 ئائىلىگە 50 تىن ھەقسىز تارقىتىپ بەردۇق، ھازىر بۇ چۈجىلەر ئوبدان ئەي بولدى. كەنتتە توخۇ باقمىچىلىقىنى كېڭەيتىش ئارقىلىق، دېھقانلارنىڭ تۇرمۇشىنى ياخشىلاشقا يول ئاچتۇق.
</S>
</TEXT>
/BODY
/DOC