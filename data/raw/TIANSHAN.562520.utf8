<DOC>
<DOCID>TIANSHAN.562520</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-11-04 10:58:35</DATE>
</HEADER>
<BODY>
<HEADLINE>
<S ID=57161>
ئالتۇنغا مەبلەغ سېلىشنىڭ پەيتى كەلدى
</S>
</HEADLINE>
<TEXT>
<S ID=57162>
يېقىنقى يىللاردىن بۇيان ئالتۇن زىبۇ – زىننەت بۇيۇملىرى ئىستېمال ئېھتىياجى تۆۋەنلەپ كەتكەنىدى، 2015 – يىلنىڭ كېيىنكى يېرىمىدىن باشلاپ ئالتۇنغا مەبلەغ سېلىش ئېھتىياجى تېز ئاشتى.
</S>
<S ID=57163>
ئالتۇنغا مەبلەغ سېلىش سۇپىسى بولغان ‹‹ئالتۇن ھەميان›› ۋە ‹‹گوجىن›› ئاكسىيە تەتقىقات ئورنى بىرلىكتە تەييارلىغان ‹‹2016 – يىللىق ئالاقە تورى ئالتۇن كەسپىنىڭ تەرەققىيات يۈزلىنىشى دوكلاتى››دىن مەلۇم بولۇشىچە، مەبلەغ سېلىش ئېھتىياجى ئالتۇن بازىرىدىكى ئاساسىي كۈچ بولغان.
</S>
<S ID=57164>
 سانلىق مەلۇماتلاردىن مەلۇم بولۇشىچە، 2016 – يىلنىڭ ئالدىنقى يېرىمىدا ئالتۇن زىبۇ – زىننەت بۇيۇملىرىنىڭ ئىستېمال ئېھتىياجى %17.38 تۆۋەنلەپ كەتكەن.
</S>
<S ID=57165>
ئالتۇن زىبۇ – زىننەت بۇيۇملىرى كەسپى ئون نەچچە يىللىق يۇقىرى سۈرئەتتىكى ئېشىشتىن كېيىنكى تەڭشىلىش باسقۇچىغا كىرگەن.
</S>
<S ID=57166>
شۇنىڭ بىلەن بىللە، ئالتۇنغا مەبلەغ سېلىش ئېھتىياجى بارا – بارا ئەسلىگە كېلىشكە باشلىغان.
</S>
<S ID=57167>
جۇڭگو ئالتۇن جەمئىيىتى ئېلان قىلغان 2016 – يىلنىڭ ئالدىنقى يېرىمىدىكى سانلىق مەلۇماتقا ئاساسلانغاندا، زىخچە ئالتۇن ۋە تىللانىڭ ئېھتىياجى %25.33 ۋە %17.27 ئاشقان.
</S>
<S ID=57168>
ئالتۇنغا مەبلەغ سېلىش ئېھتىياجىنىڭ ئېشىشى بىلەن ئالتۇن باھاسى 2016 – يىل كىرگەندىن بۇيان %25 ئۆرلىگەن.
</S>
<S ID=57169>
 2015 – يىلى جۇڭگو ئالتۇن بازىرىدا زىخچە ئالتۇن ۋە تىللاغا ئىشلىتىلگەن ئالتۇننىڭ مىقدارى 173.08 توننا ۋە 22.8 توننا بولۇپ، 2014 – يىلىغا سېلىشتۇرغاندا %4.81 ۋە %78.18 ئاشقان، بۇ 2014 – يىلدىكى تۆۋەنلەشتىن كېيىنكى ئەسلىگە كېلىش خاراكتېرلىك ئېشىش بولغان.
</S>
<S ID=57170>
 شاڭخەي ئالتۇن بىرژىسىنىڭ سانلىق مەلۇماتىدا كۆرسىتىلىشىچە، بۇلتۇر بۇ بىرژىنىڭ سودىلىشىش سوممىسى 10 تىرىليون يۈەنلىك ئۆتكەلنى بۆسۈپ ئۆتكەن بولۇپ، 2014 – يىلىدىكىدىن %68 ئاشقان.
</S>
<S ID=57171>
ئەمما 2016 – يىلىنىڭ ئالدىنقى يېرىمىدىكى سودىلىشىش سوممىسىلا 7 تىرىليون 900 مىليارد يۈەندىن ئاشقان.
</S>
<S ID=57172>
 مەبلەغ سالغۇچىلار قۇرۇلمىسىدىن قارىغاندا، 2013 – يىلىدىكى ‹‹جۇڭگولۇق ئانىلار››نىڭ ئالتۇننى تالىشىپ سېتىۋېلىش ۋەقەسى يۈز بەرگەندىن كېيىنكى بىر قانچە يىلدا ئېلىمىزنىڭ ئالتۇنغا مەبلەغ سالغۇچىلار توپىدا تەدرىجىي ئۆزگىرىش بولغان.
</S>
<S ID=57173>
بىر تەرەپتىن، مەبلەغ سالغۇچىلار ئالتۇنغا مەبلەغ سېلىشنىڭ كەسىپچانلىقىنى بارغانسېرى تونۇپ يەتكەن، تىللا، زىخچە ئالتۇن قاتارلىق مەبلەغ سېلىش تىپىدىكى ئالتۇن بىلەن ئالتۇن ETF قاتارلىق پۇل مۇئامىلە تىپىدىكى مەھسۇلاتلار ئالقىشقا ئېرىشكەن.
</S>
<S ID=57174>
ئۇنىڭدىن باشقا ياشلاردا مەبلەغ سېلىش ئىدىيەسىنىڭ شەكىللىنىشىگە ئەگىشىپ، ئالتۇنغا مەبلەغ سالغۇچىلار ياشلىشىشقا قاراپ يۈزلەنگەن.
</S>
<S ID=57175>
جۇڭگو ئالتۇن تورىدىكى سانلىق مەلۇماتلاردىن مەلۇم بولۇشىچە، ئالاقە تورىدىن پايدىلىنىپ ئالتۇن سېتىۋالىدىغانلارنىڭ كۆپ قىسمى ياشلار بولۇپ، 80 – ۋە 90 – يىللاردىن كېيىن تۇغۇلغانلار %60تىن ئاشقان، 80 – يىلدىن كېيىن تۇغۇلغانلارنىڭ سانى كۆپرەك بولۇپ، نىسبىتى %36.87كە يەتكەن.
</S>
<S ID=57176>
 ‹‹ئالتۇن ھەميان›› سۇپىسى تەمىنلىگەن سانلىق مەلۇماتلاردىن قارىغاندىمۇ، ياشلار مەبلەغ سالغۇچىلار توپىدىكى ئاساسىي قوشۇن بولغان.
</S>
<S ID=57177>
مەبلەغ سالغۇچىلار ئىچىدە 20 – 40 ياشقىچە بولغانلار %73.8كە، 40 ياشتىن يۇقىرىلار %20.2كە يېتىپ، ياشلىشىش يۈزلىنىشى گەۋدىلىك بولغان.
</S>
<S ID=57178>
جىنس قۇرۇلمىسىدىن قارىغاندا، ئەرلەر %57.7نى، ئاياللار %42.3 نى ئىگىلىگەن.
</S>
<S ID=57179>
20 – 30 ياشقىچە بولغانلارنىڭ نىسبىتى %46.1 بولۇپ، 1985 – يىلدىن 1993 – يىلغىچە ئارىلىقتا تۇغۇلغانلار بۇ ساھەدىكى ئاساسىي قوشۇنغا ئايلانغان.
</S>
<S ID=57180>
ئەمەلىيەتتە، بۇ ياشتىكى كىشىلەرنىڭ ئالتۇن زىبۇ – زىننەت بۇيۇملىرىغا بولغان قىزىقىشى ئۇلارنىڭ ئاتا – ئانىسىدەك يۇقىرى ئەمەس بولۇپ، ئىستېمال مىقدارى ناھايىتى تۆۋەن، شۇڭا بۇ توپنى ئالتۇنغا مەبلەغ سېلىش بازىرىدىكى يېڭى خېرىدارلار دەپ قاراشقا بولىدۇ.
</S>
<S ID=57181>
نىجات قۇربان (ت)
</S>
<S ID=57182>
‏
</S>
</TEXT>
/BODY
/DOC