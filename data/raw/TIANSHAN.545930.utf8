<DOC>
<DOCID>TIANSHAN.545930</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-01 12:12:30</DATE>
</HEADER>
<BODY>
<HEADLINE>
<S ID=44973>
‹‹مەڭگۈلۈك دولان›› ناملىق چوڭ تىپتىكى ناخشا–ئۇسسۇللۇق تىياتىر ئالقىشلاندى
</S>
</HEADLINE>
<TEXT>
<S ID=44974>
   مەخەت مەھمۇت، رىزۋانگۈل ئابدۇجېلىل خەۋەر قىلىدۇ: مەكىت ناھىيەلىك دولان سەنئەت ئۆمىكى بىر يىل ۋاقىت سەرپ قىلىپ تەييارلىغان چوڭ تىپتىكى ناخشا ئۇسسۇللۇق تىياتىر ‹‹مەڭگۈلۈك دولان›› بۇ يىلنىڭ بېشىدىن ھازىرغىچە ناھىيە، ۋىلايەت، ئاپتونوم رايون تەۋەسىدە كۆپ قېتىم قويۇلۇپ، ئاممىنىڭ قىزغىن ئالقىشىغا، ھەر ساھە زاتلارنىڭ ئورتاق مۇئەييەنلەشتۈرۈشىگە ئېرىشتى.
</S>
<S ID=44975>
   بۇ تىياتىر ‹‹قەدىمكى چۇقان››، ‹‹ھايات شادلىقى››، ‹‹قۇملۇقتىكى سىمفونىيە›› قاتارلىق ئۈچ چوڭ بۆلەككە بۆلۈنگەن بولۇپ، ناخشا – ئۇسسۇلنى ئاساس قىلغان ھالدا ‹‹مۇقەددىمە››، ‹‹دولان بۈركۈتى››، ‹‹دولان يۇلغۇنى››، ‹‹رەسسام دولان››، ‹‹دولان مۇھەببىتى››، ‹‹دەررە دولان››، ‹‹توغراقلىق دولان››، ‹‹بۆشۈك دولان›› ۋە ‹‹مەڭگۈلۈك دولان›› قاتارلىق توققۇز پەردىدىن تەركىب تاپقان، تىياتىردا دولان مەدەنىيىتىنىڭ خاراكتېرى، تەرەققىياتى ۋە ھازىرقى ئەھۋالى ئومۇميۈزلۈك بايان قىلىنغان.
</S>
<S ID=44976>
تىياتىردا يەنە ئەنئەنىۋىلىك بىلەن زامانىۋىلىق ماھىرلىق بىلەن بىرلەشتۈرۈلگەن بولۇپ، ئۇسسۇللارنىڭ ئىشلىنىشى ۋە سەھنە جابدۇقلىرىنىڭ لايىھەسىدىمۇ دولان مەدەنىيىتى ئىنتايىن چوڭقۇر ئەكس ئەتتۈرۈلگەن.
</S>
<S ID=44977>
بۇ تىياتىردىكى ھەر بىر پەردىگە مۇناسىپ ھالدا ئوخشىمىغان سەنئەت شەكلى قوللىنىلغان بولۇپ، سەھنىنىڭ بېزىلىشى، تۈرلۈك ئاۋاز، نۇرنىڭ كۈچلۈك – ئاجىزلىقى، يورۇقلۇق جەھەتتىكى ئۆزگىرىشلەر ئەسەر مەزمۇنىغا ناھايىتى يۇقىرى ماھارەت بىلەن ماسلاشتۇرۇلغان.
</S>
<S ID=44978>
قىسقىسى بۇ تىياتىردا مىللىي ئۆرپ – ئادەت، سەنئەت ۋە يەرلىك ئالاھىدىلىك خاس شەكىلدە بىرىكتۈرۈلۈپ، ئۆزگىچە ئۇسلۇب يارىتىلغان.
</S>
<S ID=44979>
   ئۇقۇشىمىزچە، ‹‹مەڭگۈلۈك دولان›› ناملىق بۇ تىياتىرنىڭ ئىشلىنىشىگە 7 مىليون يۈەن مەبلەغ سېلىنغان.
</S>
<S ID=44980>
بۇنىڭدىن كېيىن بۇ تىياتىر ئاپتونوم رايونىمىز ۋە مەملىكەت تەۋەسىدە سەييارە قويۇلۇپ، دولان مەدەنىيىتىنىڭ سېھرىي كۈچى تېخىمۇ نامايان قىلىنىدىكەن.
</S>
<S ID=44981>
 
</S>
</TEXT>
/BODY
/DOC