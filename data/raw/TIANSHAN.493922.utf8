<DOC>
<DOCID>TIANSHAN.493922</DOCID>
<HEADER>
<CLASS>شىنجاڭ</CLASS>
<DATE>2016-01-28 12:37:44</DATE>
</HEADER>
<BODY>
<HEADLINE>
<S ID=7114>
‹‹مەن خىزمەت ئورنۇمدا قىشلىق تەنھەرىكەت مۇسابىقىسىگە قاتنىشىۋاتىمەن››
</S>
</HEADLINE>
<TEXT>
<S ID=7115>
   مۇساجان مۇھەممەد
</S>
<S ID=7116>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى ئاپتونوم رايونىمىزدا ئۆتكۈزۈلگەن تۇنجى قېتىملىق مەملىكەت خاراكتېرلىك چوڭ تىپتىكى ئۇنىۋېرسال تەنھەرىكەت مۇسابىقىسى.
</S>
<S ID=7117>
ئاپتونوم رايونلۇق پارتكوم، خەلق ھۆكۈمىتى، تەنتەربىيە ئىدارىسى بۇ نۆۋەتلىك تەنھەرىكەت مۇسابىقىسىنى ياخشى ئۆتكۈزۈش ئۈچۈن، نۇرغۇن تەييارلىق خىزمەتلىرىنى ئىشلىدى، مۇناسىۋەتلىك تارماقلار ياخشى ماسلاشتى، ھەر مىللەت ئاممىسىمۇ بۇ كاتتا مەرىكىنىڭ ئۆز دىيارىدا ئۆتكۈزۈلىدىغانلىقىدىن سۆيۈنۈپ، قىزغىن قوللىدى.
</S>
<S ID=7118>
    ئۈرۈمچى شەھىرى تەڭرىتاغ رايونلۇق قاتناش باش ئەترىتىدىكى ئەكبەرجان مۇنداق دېدى: ئاپتونوم رايونىمىزدا بۇنداق مەملىكەت خاراكتېرلىك چوڭ تىپتىكى تەنھەرىكەت پائالىيىتى تۇنجى قېتىم ئۆتكۈزۈلۈۋاتىدۇ.
</S>
<S ID=7119>
بىزنىڭ باش ئەترەت مۇسابىقە مەزگىلىدە تەڭرىتاغ رايونىنىڭ قاتناش راۋانلىقىغا كاپالەتلىك قىلىش ئۈچۈن، ئادەتتىكىدىن خېلى كۆپ ساقچى ئاجراتتى.
</S>
<S ID=7120>
ئەسلىدە مېنىڭ بۇ مۇسابىقىنى نەق مەيداندىن كۆرۈش ئارزۇيۇم بار ئىدى، بىراق خىزمەت ئورنۇمدىن ئايرىلالمىغاچقا، تېلېۋىزوردىنلا كۆرۈۋاتىمەن.
</S>
<S ID=7121>
خىزمەت ئورنۇمدا مۇسابىقىگە قاتنىشىۋاتقان ھەر بىر تەنھەرىكەتچى، تاماشىبىن ئۈچۈن ئەلا مۇلازىمەت قىلىپ، ئۇلارنى مۇسابىقىنىڭ ھۇزۇرىدىن بەھرىلەندۈرەلىسەم، ئۆزۈمنى بۇ مۇسابىقىگە قاتنىشىۋاتقاندەك ھېس قىلىمەن.
</S>
<S ID=7122>
    ئاپتونوم رايونلۇق خەلق دوختۇرخانىسى جىددىي قۇتقۇزۇش مەركىزىنىڭ دوختۇرى لىتىپجان مۇھەممەد مۇنداق دېدى: مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى ئاپتونوم رايونىمىزنىڭ تەنتەربىيە ئىشلىرىغا بىر قېتىملىق تەرەققىيات ۋە يۈكسىلىش ئېلىپ كېلىدۇ.
</S>
<S ID=7123>
بۇ دۆلەتنىڭ ئاپتونوم رايونىمىزنىڭ تەنتەربىيە ئىشلىرىغا يۈكسەك كۆڭۈل بۆلگەنلىكىنىڭ ئىپادىسى، شۇنداقلا شىنجاڭنى مەملىكەتكە، دۇنياغا تەشۋىق قىلىشتىكى بىر خىل ۋاسىتىسى.
</S>
<S ID=7124>
مېنىڭ خىزمەت ئورنۇم ئەسلىدىلا ئالاھىدە خىزمەت ئورنى بولغاچقا، ھەر ۋاقىت يۈكسەك ھوشيار ھالەتتە خىزمەت قىلىمەن.
</S>
<S ID=7125>
مۇسابىقە ئۆتكۈزۈلۈۋاتقاندا، مەيلى مۇسابىقە بىلەن مۇناسىۋەتلىك بولسۇن ياكى مۇناسىۋەتسىز بولسۇن، دوختۇرخانىمىزغا كەلگەن ھەر بىر ئاغرىققا ئەلا مۇلازىمەت قىلىپ، ھەر بىر ئائىلىگە خاتىرجەملىك، ھەر بىر كىشىگە سالامەتلىك ئاتا قىلالىساقلا، بۇرچىمىزنى ئادا قىلالىغان بولىمىز، شۇنداقلا ئەمەلىي ھەرىكىتىمىز بىلەن تەنھەرىكەت مۇسابىقىسىنى قوللىغان بولىمىز.
</S>
<S ID=7126>
    تازىلىق ئىشچىسى نۇرنىسا خالىق مۇنداق دېدى: مەن بىر مۇھىت ئاسراش ئىشچىسى، مەن ئۆز تەۋەلىكىمنىڭ مۇھىت تازىلىقىغا كاپالەتلىك قىلىپ، شەھەر مۇھىتىنىڭ گۈزەللىكىگە بىر كىشىلىك ھەسسە قوشالىسام، مۇسابىقىگە قاتناشقانلار ۋە مۇسابىقە كۆرگىلى كەلگەنلەرگە شەھىرىمىز مۇھىتىنىڭ ياخشىلىقىنى، ھۆكۈمەت ۋە مۇھىت ئاسراش خىزمەتچىلىرىنىڭ شەھىرىمىزنىڭ مۇھىت ئاسراش خىزمىتىگە يۈكسەك كۆڭۈل بۆلۈۋاتقانلىقىنى ھېس قىلدۇرالىساملا، ئۆزۈمنى مۇسابىقىگە قاتناشتىم، دەپ قارايمەن.
</S>
<S ID=7127>
    ئۈرۈمچى شەھىرىنىڭ بوغدا يولىغا جايلاشقان باباخان (چوڭ ئۆي يېمەك – ئىچمەك باشقۇرۇش چەكلىك شىركىتى) ئاشخانىسىنىڭ مۇلازىمەتچىسى قاسىمجان مامۇت مۇنداق دېدى: ئاشخانىمىز بۇ نۆۋەتلىك تەنھەرىكەت مۇسابىقىسىنىڭ بېكىتىلگەن ئاشخانىسى شەرىپىگە ئېرىشكەندىن كېيىن، مۇلازىمەت ۋە تاماقلارنىڭ سۈپىتىگە بۇرۇنقىدىنمۇ بەكرەك ئەھمىيەت بېرىپ، تەنھەرىكەت مۇسابىقىسى مەزگىلىدە ئاشخانىمىزغا غىزالانغىلى كەلگەن ھەر بىر مېھمانغا ئەلا مۇلازىمەت قىلىپ، ئۇلارغا شىنجاڭنىڭ يېمەك – ئىچمەك مەدەنىيىتىنى تەشۋىق قىلىپ، رايونىمىزدا ئۆتكۈزۈلگەن بۇ مۇسابىقىنىڭ باشقا رايونلاردا ئۆتكۈزۈلگەن مۇسابىقىلەرگە قارىغاندا تېخىمۇ جەلپكار، مەدەنىيەت ئامىللىرىنىڭ تېخىمۇ رەڭدار بولىدىغانلىقىنى ھېس قىلدۇرالىساقلا، بىزمۇ ئۆزىمىزنى بۇ نۆۋەتلىك مۇسابىقىگە قاتنىشىۋاتىمىز، دەپ قارايمىز.
</S>
<S ID=7128>
    تاكسى شوپۇرى ئابلەت تەۋەككۈل مۇنداق دېدى: بۇ نۆۋەتلىك تەنھەرىكەت مۇسابىقىسىگە شىنجاڭدىكى ھەر مىللەت خەلقى ئورتاق ساھىبخان.
</S>
<S ID=7129>
مەنمۇ ساھىبخان بولۇش سۈپىتىم بىلەن، ھەر بىر كىرا قىلغۇچىغا ئەلا مۇلازىمەت قىلىپ، ئۇلارنىڭ قاتناش جەھەتتىكى مەسىلىسىنى ھەل قىلىشىغا ياردەم قىلالىسام، ئىللىق مۇئامىلەم، ئەتراپلىق مۇلازىمىتىمدىن ئۇلارنى رازى قىلالىسام، ئۆزۈمنى بۇ تەنھەرىكەت مۇسابىقىسىگە قاتناشقان ئەڭ ياخشى ماھىر، دەپ ھېسابلايمەن.
</S>
<S ID=7130>
مۇسابىقىگە چوقۇم نەق مەيداندىلا قاتنىشىش شەرت ئەمەس، ھەممىمىز قولىمىزدىن كېلىدىغان ئىشلارنى ياخشى قىلساق ياكى خىزمەت ئورۇنلىرىمىزدا ئۆز رولىمىزنى ياخشى جارى قىلدۇرۇپ، مۇسابىقىنىڭ غەلىبىلىك ئۆتكۈزۈلۈشىگە ھەسسە قوشالىساق، ئۆزىمىزنى تەنھەرىكەت مەيدانىدا دەپ ھېس قىلساق بولىدۇ، دەپ قارايمەن.
</S>
<S ID=7131>
    ساياھەت يېتەكچىسى ئابىدە ئابلىكىم مۇنداق دېدى: مەن كەسپىي ساياھەت شىركىتىدە خىزمەت قىلىۋاتىمەن، شۇ سەۋەبلىك بارىدىغان جايلىرىممۇ بىر قەدەر كۆپ، ھەر بىر جايغا بارسام يەرلىكنىڭ مەدەنىيىتى ۋە پۇقرالىرىنىڭ ساياھەتچىلەرگە تۇتقان مۇئامىلىسىگە ئالاھىدە دىققەت قىلىمەن.
</S>
<S ID=7132>
بۇ نۆۋەتلىك تەنھەرىكەت مۇسابىقىسى مەزگىلىدە ئاپتونوم رايونىمىز مۇسابىقىگە قاتناشقان ئۆمەكلەرنىلا ئەمەس بەلكى يەنە نۇرغۇن ساياھەتچى ۋە تاماشىبىنلارنى كۈتۈۋالدى.
</S>
<S ID=7133>
شۇڭا ھەر بىر شەھەر ئاھالىسى ساياھەتچىلەرگە ۋە ماھىرلارغا ياخشى تەسىر قالدۇرالىساق ھەم شىنجاڭنى تەشۋىق قىلالىساق، بۇ بىزنىڭ تەنھەرىكەت مۇسابىقىسىدىكى يەنە بىر غەلبىمىز بولۇپ ھېسابلىنىدۇ.
</S>
<S ID=7134>
ھەممىمىز ئورتاق تىرىشساقلا تەنھەرىكەت مۇسابىقىسىدىن پايدىلىنپ شىنجاڭنى مەملىكەتكە، دۇنياغا تەشۋىق قىلالايمىز ھەم تونۇتالايمىز، شىنجاڭدا يۈز بەرگەن ئالەمشۇمۇل ئۆزگىرىشلەردىن كەڭ جامائەتچىلىك بىلەن ئورتاقلىشالايمىز.
</S>
<S ID=7135>
شۇڭا مەن مۇشۇ نۇقتىدىن شىنجاڭدىكى ھەر مىللەت خەلقىنى بۇ مۇسابىقىگە بىۋاسىتە قاتنىشىۋاتىدۇ، دەپ قارايمەن.
</S>
<S ID=7136>
    قۇرۇق يەل – يېمىش سودىگىرى ياسىنجان ئەخەت تۇراق مۇنداق دېدى: مەن خەلقئارا چوڭ بازاردا قۇرۇق يەل – يېمىش سودىسى قىلىۋاتقىلى ئۇزاق بولدى، مېنىڭ دۇكىنىمدىن مال سېتىۋالىدىغانلارنىڭ كۆپىنچىسى ساياھەتچىلەر. مېنىڭ ھەر بىر ئېغىز سۆزۈم، ھەر بىر قېتىملىق سودام شىنجاڭلىق سودىگەرلەرنىڭ ئوبرازىغا ۋەكىللىك قىلىدۇ.
</S>
<S ID=7137>
شۇڭا مەن سودىدا ئادىل، مۇئامىلىدە قىزغىن، تارازىدا راستچىل بولۇشنى مۇھىم ئورۇنغا قويىمەن.
</S>
<S ID=7138>
مەن مەندىن مال سېتىۋالغان خېرىدارلارنى پەقەت مال سېتىۋالغۇچى دەپلا قارىماستىن، ئۇلارنى ياخشى دوست دەپ مۇئامىلە قىلمەن.
</S>
<S ID=7139>
مۇئامىلىدىكى قىزغىنلىق، سودىدىكى ئادىللىق مېنى نۇرغۇن مۇقىم چۆپقەتلەرگە ئېرىشتۈردى.
</S>
<S ID=7140>
بۇ نۆۋەتلىك مۇسابىقە ماھىرلارنى ئىقتىدارىنى نامايان قىلىدىغان سورۇن بىلەن تەمىنلەپلا قالماستىن، بىزدەك يەككە تىجارەتچىلەرنىمۇ سودىمىزنى كېڭەيتىدىغان پۇرسەت بىلەن تەمىنلەيدۇ، پۇرسەتنى ياخشى تۇتالىساق، بىزمۇ قىلىۋاتقان سودىمىزدا ئالتۇن مېدالغا ئېرىشىمىز.
</S>
<S ID=7141>
شۇڭا مەنمۇ مۇشۇ كىچىككىنە دۇكىنىمدا ئولتۇرۇپ، بۇ نۆۋەتلىك مۇسابىقىگە قاتنىشىۋاتىمەن، دەپ قارايمەن.
</S>
<S ID=7142>
    بۇ نۆۋەتلىك مۇسابىقىنىڭ ئېچىلىش مۇراسىمىنىڭ غەلىبىلىك بولۇشى، مۇسابىقە تۈرلىرىنىڭ ئوڭۇشلۇق ئېلىپ بېرىلىشىنى ھەر مىللەت ئاممىنىڭ قوللاپ – قۇۋۋەتلىشى ۋە مەدەت بېرىشىدىن ئايرىپ قارىغىلى بولمايدۇ.
</S>
<S ID=7143>
شىنجاڭدىكى ھەر مىللەت خەلقىنىڭ بۇ نۆۋەتلىك مۇسابىقىنى بىر قېتىملىق پۇرسەت، دەپ بىلىپ، شىنجاڭنى تەشۋىق قىلىش، ئىسلاھات – ئېچىۋېتىشتىن بۇيانقى قولغا كەلتۈرگەن نەتىجىلەرنى نامايان قىلىشنى ئۆزىنىڭ يۈكسەك بۇرچى ۋە مەسئۇلىيىتى دەپ بىلگەنلىكىدىن شۇنى ھېس قىلالايمىزكى، شىنجاڭدىكى ھەر مىللەت خەلقى ئۆز خىزمەت ئورۇنلىرىدا مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىگە ئورتاق قاتنىشىۋاتىدۇ.
</S>
<S ID=7144>
‏    
</S>
</TEXT>
/BODY
/DOC