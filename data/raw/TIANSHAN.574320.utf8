<DOC>
<DOCID>TIANSHAN.574320</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-12-23 12:59:41</DATE>
</HEADER>
<BODY>
<HEADLINE>
<S ID=67350>
يېزىلارنىڭ ئېلېكتىرونلۇق سودا تەرەققىياتىنى ئىلگىرى سۈرۈش كېرەك
</S>
</HEADLINE>
<TEXT>
<S ID=67351>
خەمىدە خېلىل
</S>
<S ID=67352>
 ‹‹كەڭ بەلباغلىق جۇڭگو››نىڭ ئىلگىرى سۈرۈلۈشىگە ئەگىشىپ، ئالاقە تورى يېزىلارنىڭ ئېلېكتىرونلۇق سودا تەرەققىياتى ئۈچۈن يېڭى ھەرىكەتلەندۈرگۈچ كۈچ قوشتى.
</S>
<S ID=67353>
ئالاقە تورى ئارقىلىق دېھقانلارنىڭ سانائەت بۇيۇملىرىنى سېتىۋېلىش ۋە يېزا ئىگىلىك مەھسۇلاتلىرىنى سېتىش ئۈنۈمى زور دەرىجىدە ئېشىپ، تەننەرخى كۆرۈنەرلىك تۆۋەنلىدى، ئىستېمالچىلارنىڭ يېزا ئىگىلىك مەھسۇلاتلىرىنى سېتىۋېلىشى تېخىمۇ قولايلىق ھەم تېز بولدى.
</S>
<S ID=67354>
 جۇڭگو ئالاقە تورى ئۇچۇر مەركىزى ئېلان قىلغان 38 – قېتىملىق ‹‹جۇڭگو ئالاقە تورى تەرەققىيات ئەھۋالىنىڭ ئىستاتىستىكا دوكلاتى››دا كۆرسىتىلىشىچە، 2016 – يىلى 6 – ئايغىچە جۇڭگودىكى تور ئەھلى 710 مىليونغا يەتكەن بولۇپ، بۇنىڭ ئىچىدە يېزىلاردىكى تور ئەھلى 191 مىليونغا يېتىپ، %26.9نى ئىگىلىگەن.
</S>
<S ID=67355>
يېزا ئېلېكتىرونلۇق سودا تەرەققىياتىمۇ ئومۇميۈزلۈك تېز بولغان.
</S>
<S ID=67356>
لېكىن، يېزىلارنىڭ ئېلېكتىرونلۇق سودا تەرەققىياتىغا توسالغۇ بولۇۋاتقان ئامىللارمۇ بار، ئاساسلىقى:
</S>
<S ID=67357>
 بىرىنچى، كۆلەملەشتۈرۈش يېتەرلىك ئەمەس، ئۆلچەملەشتۈرۈش قىيىن بولماقتا. جۇڭگونىڭ يېزا ئىگىلىك ئىشلەپچىقىرىشى يەككە ئائىلىنى ئاساس قىلغان بولۇپ، ئىشلەپچىقىرىش پائالىيىتى تارقاق، كۆلەملەشتۈرۈش قىيىن بولغاچقا، يېزا ئىگىلىك مەھسۇلاتلىرىنى ئىشلەپچىقىرىش تەننەرخى يۇقىرى.
</S>
<S ID=67358>
شۇنداقلا ئۆلچەملەشتۈرۈپ ئىشلەپچىقىرىش يېتەرلىك بولمىغاچقا، مەھسۇلات سۈپىتىگە كاپالەتلىك قىلىپ، ئەلا سۈپەتلىك داڭلىق ماركا يارىتىش تەس.
</S>
<S ID=67359>
 ئىككىنچى، ئۇل ئەسلىھەلىرى كەمچىل، سىياسەتنىڭ ئەمەلىيلىشىشى يېتەرلىك ئەمەس.
</S>
<S ID=67360>
يېزىلاردا ئەقلىي ئىقتىدارلىق تېرمىنالنىڭ يېتىشمەسلىكى، تور ھەققىنىڭ يۇقىرى، ئەشيا ئوبوروتى مۇلازىمىتىنىڭ چەكلىك بولۇشى، چىقىم قىلىش بىخەتەرلىكى قاتارلىق مەسىلىلەر يېزىلارنىڭ ئېلېكتىرونلۇق سودا تەرەققىياتىنى ئېغىر دەرىجىدە چەكلەپ تۇرۇۋاتىدۇ.
</S>
<S ID=67361>
بۇنىڭدىن سىرت، گەرچە دۆلەت سىياسەت جەھەتتە كۆپ قوللىغان بولسىمۇ، بىراق يەرلىك ھۆكۈمەت يەنىلا ئاڭ، مەبلەغ، تېخنىكا، ئىختىساس ئىگىسى، ئۇل ئەسلىھە قاتارلىق جەھەتلەردە نۇرغۇن قىيىنچىلىققا دۇچ كەلگەچكە، سىياسەتنى ئەمەلىيلەشتۈرۈشنىڭ ھەرىكەتلەندۈرگۈچ كۈچى يېتەرلىك بولمايۋاتىدۇ.
</S>
<S ID=67362>
ئۈچىنچى، ئىختىساسلىقلار كەمچىل، تېخنىكىدا يېڭىلىق يارىتىش ئېڭى ئاجىز.
</S>
<S ID=67363>
ھازىر يېزىلاردا ياشلارنىڭ كۆپىنچىسى سىرتقا چىقىپ ئىشلەپ، ئاياللار، بالىلار، ياشانغانلار قالدى، بۇ ئەھۋال نامرات رايونلاردا تېخىمۇ گەۋدىلىك بولۇپ، يېزا ئېلېكتىرونلۇق سودا تەرەققىياتىغا توسالغۇ بولماقتا.
</S>
<S ID=67364>
شۇنىڭ بىلەن بىللە، نوپۇسنىڭ ئېقىشى ‹‹بىلىم››نىڭ سىرتقا ئېقىشنى كەلتۈرۈپ چىقىرىۋاتىدۇ، بىلىم ۋە ماھارەتنى بىلمىگەن دېھقانلار ئېلېكتىرونلۇق سودىنى چۈشەنمەيدۇ ھەم ئۇنىڭغا ئىشەنمەيدۇ.
</S>
<S ID=67365>
گەرچە يېزىدا ئېلېكتىرونلۇق سودا زور كۈچ بىلەن تەشۋىق قىلىنىپ، ئېلېكتىرونلۇق سودا مۇلازىمەت ئاپپاراتلىرى قۇرۇلغان بولسىمۇ، لېكىن ئېلېكتىرونلۇق سودىنىڭ كىشى قەلبىگە ھەقىقىي سىڭىپ كىرىشى ئۈچۈن خېلى ئۇزاق ۋاقىت كېتىدۇ.
</S>
<S ID=67366>
مېنىڭچە، يېزىلارنىڭ ئېلېكتىرونلۇق سودا تەرەققىياتىنى ئىلگىرى سۈرۈشتە تۆۋەندىكىلەرگە دىققەت قىلىش كېرەك:
</S>
<S ID=67367>
بىرىنچى، ئەمەلىي ئېھتىياجىنى يېتەكچى قىلىپ، سىياسەتنى ئەمەلىيلەشتۈرۈشنى كۈچەيتىش كېرەك.
</S>
<S ID=67368>
ئېلىمىز يېزىلىرىنىڭ تەرەققىياتى تەكشى ئەمەس، يېزا ئىگىلىكى تەرەققىي قىلغان، كەسىپ ئاساسى ياخشى بولغان رايونلاردا ئېلېكتىرونلۇق سودىنى قانات يايدۇرۇش بىر قەدەر قولايلىق، لېكىن، تەرەققىياتى ئارقىدا قالغان رايونلاردا ئېلېكتىرونلۇق سودا ئۈستىدە ئىزدىنىش تەسرەك.
</S>
<S ID=67369>
شۇنىڭ ئۈچۈن، يېزىلاردا ئېلېكتىرونلۇق سودىنى تەرەققىي قىلدۇرۇشتا چوقۇم ئەمەلىيەتنى ئاساس قىلىش، قارىغۇلارچە ئەگەشمەسلىك كېرەك.
</S>
<S ID=67370>
بولمىسا، بايلىقنى ئىسراپ قىلىپلا قالماستىن ئىقتىسادىي تەرەققىياتقىمۇ پايدىسىزدۇر.
</S>
<S ID=67371>
ئىككىنچى، ئۆزگىچە كەسىپنى يېتەكچى قىلىپ، پەرقلىق تەرەققىيات يولىدا مېڭىش كېرەك.
</S>
<S ID=67372>
ھۆكۈمەت يېزىلاردىكى ئېلېكتىرونلۇق سودا كارخانىلىرىنىڭ بازار ئېھتىياجىنىڭ ئۆزگىرىشىنى تولۇق ئىگىلەپ، سورت، سۈپەت، مال نامى، ئوراش – قاچىلاش جەھەتتىن قول سېلىپ، ماركا لايىھەلەشكە، رايون ئالاھىدىلىككە ئىگە ماركا رىقابەت كۈچىنى بەرپا قىلىشىغا ئىلھام بېرىشى كېرەك.
</S>
<S ID=67373>
ئۈچىنچى، ‹‹ئالاقە تورى +››نى ياردەمچى قىلىپ، تىجارەت ئەندىزىسىدە يېڭىلىق يارىتىش كېرەك.
</S>
<S ID=67374>
C2B زاكاز قىلىش ئەندىزىسى بارلىققا كېلىپ، ئىستېمالچىلار ئالدىن ئېھتىياجىنى بېكىتسە، دېھقانلار شۇنىڭغا ئاساسەن ئىشلەپچىقىرىش ۋە سېتىشقا تەشكىللىنىدۇ؛ شۇنىڭ بىلەن بىللە، جايلاردىكى ئالاقىدار باشقۇرۇش تارماقلىرى باش بولۇپ، توپ قۇرۇپ، ئىشلەپچىقىرىش، سېتىش، ئەشيا ئوبوروتى، ئېلان، سېتىشتىن كېيىنكى مۇلازىمەت قاتارلىقلارنى فۇنكسىيەلىك بىرلەشتۈرۈپ، مەھەللە ئېلېكتىرونلۇق سودىنى تەرەققىي قىلدۇرۇپ، يەرلىكلەشكەن OTO ئىستېمال ئەندىزىسىنى شەكىللەندۈرىدۇ.
</S>
<S ID=67375>
تۆتىنچى، ئىختىساسلىقلارنى قوبۇل قىلىشنى مۇھىم نۇقتا قىلىش كېرەك.
</S>
<S ID=67376>
يېزا ئېلېكتىرونلۇق سودا تەرەققىياتىدا ئىختىساسلىقلار ئاچقۇچ. يەرلىك ھۆكۈمەتلەر پارتىيە مەركىزىي كومىتېتى، گوۋۇيۈەننىڭ چاقىرىقىغا ئاۋاز قوشۇپ، يېزىلاردا ئېلېكتىرونلۇق سودا ئىختىساسلىقلىرىنى يېتىشتۈرۈش پىلانىنى يولغا قويۇش، دېھقانلار، دېھقانلار كەسپىي ھەمكارلىق كوپىراتىپى ۋە ھۆكۈمەت خادىملىرى قاتارلىقلارنىڭ ئالاقە تورىنى قوللىنىش ئىقتىدارىنى ئۆستۈرۈش؛ جايلار يەرلىك ئالىي مەكتەپلەر، تەربىيەلەش ئاپپاراتلىرى بىلەن ھەمكارلىشىپ، ئېلېكتىرونلۇق سودا مەنپەئەت ئورتاق گەۋدىسى بەرپا قىلىپ، ھەم نەزەرىيە بىلىدىغان، ھەم كەسىپنى بىلىدىغان، باشلامچىلىق رولىنى ئوينىيالايدىغان ئېلېكتىرونلۇق سودا ئىختىساس ئىگىلىرىنى تىرىشىپ يېتىشتۈرۈش كېرەك.
</S>
<S ID=67377>
ئەمەلىي تەجرىبىسى بار ئېلېكتىرونلۇق سودا كەسپى بىلەن شۇغۇللانغۇچىلارنى شەھەردىن يۇرتىغا قايتىپ ئىگىلىك تىكلەشكە رىغبەتلەندۈرۈش، ئىلغار كەسپىي باشقۇرغۇچىلارنى يېزا ئىگىلىكىگە ئالاقىدار كارخانا، ھەمكارلىق كوپىراتىپى قاتارلىق ئورۇنلارغا ئالدىن قوبۇل قىلىش كېرەك.
</S>
<S ID=67378>
يان تېلېفون تور ئەھلىنىڭ تېز سۈرئەتتە ئېشىشىغا ئەگىشىپ، ئېلېكتىرونلۇق سودىمۇ يان تېلېفونغا يۈزلىنىشكە باشلىدى.
</S>
<S ID=67379>
يەرلىك ھۆكۈمەت، كارخانىلار تولۇقلىما بېرىش ۋە تەربىيەلەش كۇرسى ئېچىش ئارقىلىق دېھقانلارنى يان تېلېفون ئىشلىتىپ مال سېتىۋېلىش ۋە سېتىشقا ئىلھام بېرىشى؛ شۇنىڭ بىلەن بىللە، ھۆكۈمەت ئۇچۇر تارماقلىرى، تېلېگراف كارخانىسى، ئالاقە تورى شىركىتى قاتارلىقلار دېھقانلارنىڭ كۆچمە تېرمىنال ئېلېكتىرونلۇق سودا يوللىرىنى ھازىرلىشىغا ياردەم بېرىشى، تېخنىكا مۇتەخەسسىسلىرى سودا باشقۇرۇش خادىملىرى قاتارلىقلار بىلەن ‹‹قوشماقلىشىپ›› يۆلەش ئارقىلىق، يېزا تور سودىگىرىنىڭ تىجارەت ئېڭى ۋە تېخنىكا سەۋىيىسىنى ئۈزلۈكسىز ئۆستۈرۈشى كېرەك.
</S>
<S ID=67380>
‏
</S>
</TEXT>
/BODY
/DOC