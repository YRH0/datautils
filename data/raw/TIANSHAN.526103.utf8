<DOC>
<DOCID>TIANSHAN.526103</DOCID>
<HEADER>
<CLASS>شىنجاڭ</CLASS>
<DATE>2016-06-01 12:09:07</DATE>
</HEADER>
<BODY>
<HEADLINE>
<S ID=29352>
خۇنەنلىك يازغۇچى مەكىتلىك دېھقاننىڭ ‹‹قىزىل سەپەر›› ئارزۇسىنى ئەمەلگە ئاشۇرۇشقا ياردەم بەردى
</S>
</HEADLINE>
<TEXT>
<S ID=29353>
   جاۋ شىيا خەۋەر قىلىدۇ: مەكىت ناھىيەسىدىكى مويسىپىت ئابلىز مۇھەممەد ھايات ۋاقتىدا ماۋ زېدۇڭنىڭ ئەينى ۋاقىتتا تۇرغان كونا ئۆيىنى ئېكسكۇرسىيە قىلالىغانلىقىدىن بەك ھاياجانلاندى. ئابلىز مۇھەممەد مۇشۇ ئاينىڭ 18 – كۈنى ئايروپىلان بىلەن ئۈرۈمچىگە قايتىپ كەلگەندىن كېيىن: ‹‹كىچىكىمدىن بۇيانقى ئارزۇيۇم ئاخىرى ئەمەلگە ئاشتى، لېكىن بۇ ھازىرمۇ چۈشۈمدەك بىلىنىۋاتىدۇ!››، دېدى.
</S>
<S ID=29354>
    5 – ئاينىڭ باشلىرىدا، ئابلىز مۇھەممەد بىلەن ئۇنىڭ 13 يۇرتدىشى، يەنى بۇلار مەكىت ناھىيەسى قۇرما يېزىسىنىڭ قىزىلنۇر كەنتىدىكى ھەر مىللەت دېھقان بولۇپ، خۇنەنلىك يازغۇچى چېن فېيپەي ۋە ئۇنىڭ رەپىقىسى زېڭ لېجۈەننىڭ تەكلىپىگە بىنائەن خۇنەننىڭ شاۋشەن، گۇڭدۇڭنىڭ شېنجېن قاتارلىق جايلىرىغا بېرىپ ‹‹قىزىل سەپەر›› قىلدى.
</S>
<S ID=29355>
    چېن فېيپەي بىلەن زېڭ لېجۈەن ئەر – خوتۇن ئىككىسى 2014 – يىلىدىن بۇرۇن قىزىلنۇر كەنتىدە ئۇزاق مۇددەت تۇرۇپ، ئەدەبىي ئاخبارات ‹‹قىزىلنۇر››نى يازغانىدى. بۇ مەزگىلدە، ئۇلار كەنتنىڭ ئىتتىپاقلىق، ئىناقلىق كەيپىياتىدىن بەكمۇ تەسىرلەنگەن ھەم كەنت ئاھالىسى بىلەن چوڭقۇر دوستلۇق ئورناتقان. ئۇلار خۇنەنگە قايتقاندىن كېيىن، شۇ يەردىكى مىللەتلەر ئىتتىپاقلىقىدىكى نەمۇنىچى ئاھالىلەرنى يېنىدىن خىراجەت چىقىرىپ ئىچكىرىنى ساياھەت قىلدۇرۇشقا تەكلىپ قىلىپ، ئۇلارغا ۋەتەننىڭ گۈزەل تاغ – دەريالىرىنى كۆرسىتىش خىيالىغا كەلگەن ئىكەن. بۇلتۇر 6 – ئايدا، ئۇلار ئون كەنت ئاھالىسىنى بېيجىڭغا كېلىپ تيەنئەنمېن، خان ئوردىسى قاتارلىق جايلارنى ئېكسكۇرسىيە قىلىشقا تەكلىپ قىلغان؛ بۇ يىل كەنت ئاھالىلىرىنىڭ ئارزۇسى بويىچە، ئۇلارنى شاۋشەن ۋە شېنجېننى ئېكسكۇرسىيە قىلىشقا تەكلىپ قىلغان.
</S>
<S ID=29356>
    چېن فېيپەي تېلېفوندا ماڭا: ‹‹بۇ ساددا دېھقانلارنىڭ كۆپىنچىسى قەشقەر ۋىلايىتىدىن چىقىپ باقمىغان، ئۇلارمۇ سىرتقا چىقىپ كۆرۈپ بېقىشنى بەك ئارزۇلايدۇ. بىز ئۇلارنى ئىچكىرىگە ئاپارغاندىن كېيىن، ۋەتىنىمىزنىڭ گۈللەنگەنلىكىنى كۆرۈپ، نۇرغۇن تەسىراتقا ئىگە بولدى››، دېدى.
</S>
<S ID=29357>
    شاۋشەندىكى ماۋ زېدۇڭ مەيدانىدا، ئابلىز مۇھەممەد ۋە ئۇنىڭ ھەمراھلىرى ماۋ زېدۇڭنىڭ مىس ھەيكىلى ئالدىغا گۈل قويدى، ماۋ زېدۇڭ ئەينى چاغدا تۇرغان ئۆيىنى ۋە ماۋ زېدۇڭ خاتىرە سارىيىنى ئېكسكۇرسىيە قىلىپ، بىر ئەۋلاد تۆھپىكار كىشىلەرنىڭ ئۇلۇغ تۆھپىلىرىنى ياد ئېتىپ، ئۇلارغا بولغان سېغىنىشى ۋە ھۆرمىتىنى بىلدۈردى. ئۇلار شېنجېنغا بارغاندىن كېيىن، ئىقتىسادنىڭ ئۇچقاندەك تەرەققىي قىلىشى ئېلىپ كەلگەن ئۆزگىرىشلەرنى چوڭقۇر ھېس قىلدى.
</S>
<S ID=29358>
    بۇ، 37 ياشلىق كەنت ئاھالىسى ئابدۇئوبول راخماننىڭ تۇنجى قېتىم ئىچكىرىگە بېرىشى ئىدى، ئۇ شېنجېننىڭ زامانىۋى كارخانىلىرىنى ئېكسكۇرسىيە قىلغاندىن كېيىن تەسىرلەنگەن ھالدا: ‹‹يېقىنقى يىللاردىن بۇيان كەنتىمىزدە ئىنتايىن زور ئۆزگىرىش بولغان بولسىمۇ، ئىچكىرىنىڭ تېز تەرەققىياتىغا يەتمەيدىكەن. بۇ قېتىم مەنمۇ نۇرغۇن ياخشى تەجرىبىلەرنى ئۆگەندىم، يۇرتۇمغا قايتقاندىن كېيىن كەنتتىكى ياشلار بىلەن مەسلىھەتلىشىپ، كۆپچىلىكنى تەڭ بېيىشقا يېتەكلىگىلى بولىدىغان ياخشى ئۇسۇللارنى تېپىپ چىقىمىز››، دېدى.
</S>
<S ID=29359>
‏    
</S>
</TEXT>
/BODY
/DOC