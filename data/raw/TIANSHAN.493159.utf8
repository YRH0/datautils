<DOC>
<DOCID>TIANSHAN.493159</DOCID>
<HEADER>
<CLASS>شىنجاڭ</CLASS>
<DATE>2016-01-26 12:30:51</DATE>
</HEADER>
<BODY>
<HEADLINE>
<S ID=6188>
‹‹كاتتا مۇسابىقىنىڭ ئاپتونوم رايونىمىزدا ئۆتكۈزۈلگەنلىكىدىن پەخىرلەندىم››
</S>
</HEADLINE>
<TEXT>
<S ID=6189>
    خالىدە ئوبۇل
</S>
<S ID=6190>
    يەكەن ناھىيەسىدىن كەلگەن مۇھەممەتتۇرسۇن سادىق 25 – يانۋار ئەتىگەندىلا خوتۇنى بىلەن ئاپتونوم رايونلۇق مۇز ئۈستى تەنھەرىكەت مەركىزىگە كەلدى، 24 – يانۋار ئۇ تېز مۇز تېيىلىش تۈرىنىڭ 500 مېتىرغا كوللېكتىپ قوغلىشىش مۇسابىقىسىدە ئۈرۈمچى ئەرلەر كوماندىسىنىڭ ئالتۇن مېدالغا، ئاياللار كوماندىسىنىڭ كۈمۈش مېدالغا ئېرىشكەنلىكىنى ئۆز كۆزى بىلەن كۆرۈپ ئىنتايىن شادلانغان ئىدى.
</S>
<S ID=6191>
    ئۇ ھاياجانلانغان ھالدا مۇنداق دېدى: بۈگۈنمۇ شىنجاڭلىق تەنھەرىكەتچىلەرنىڭ كارامىتىنى كۆرەي، دەپ كەلدىم.
</S>
<S ID=6192>
مۇسابىقىلەرنى 21 – يانۋاردىن باشلاپ ئۇدا كۆرۈۋاتىمەن.
</S>
<S ID=6193>
ئاياللار مۇز توپ مۇسابىقىسىدە ئۈرۈمچى كوماندىسى كۈمۈش مېدالغا ئېرىشتى، بۇمۇ كىشىنى خۇشاللاندۇرىدىغان ياخشى نەتىجە.
</S>
<S ID=6194>
باشقا مۇسابىقە مەيدانلىرىدىمۇ ئاپتونوم رايونىمىز ماھىرلىرىنىڭ ئۇدا مېدال ئېلىۋاتقانلىقىنى ئاڭلاپ تۇردۇم.
</S>
<S ID=6195>
تەنھەرىكەتچىلىرىمىزنىڭ تېخىمۇ ياخشى نەتىجىلەرنى قولغا كەلتۈرۈشىگە تىلەكداشمەن!
</S>
<S ID=6196>
    مۇھەممەتتۇرسۇن سادىق بىر ھەپتە بۇرۇن خوتۇنى بىلەن سەنيادىكى ساياھىتىنى ئاخىرلاشتۇرغاندىن كېيىن ئۆيىگە كەتمەي، ئۈرۈمچىدە مۇسابىقە كۆرۈش ئۈچۈن قېپقالغانىدى.
</S>
<S ID=6197>
مۇھەممەتتۇرسۇن سادىق پېنسىيەگە چىقىشتىن بۇرۇن يەكەن ناھىيەلىك مەدەنىيەت – تەنتەربىيە ئىدارىسىنىڭ مۇئاۋىن باشلىقى بولۇپ، 34 يىل تەنتەربىيە خىزمىتى بىلەن شۇغۇللانغانىدى.
</S>
<S ID=6198>
    شىنجاڭدا تۇنجى قېتىم ئۆتكۈزۈلگەن بۇ كاتتا مەرىكىگە كەلمىگەن بولسام ئارماندا قالاتتىم.
</S>
<S ID=6199>
مۇسابىقە مەيدانلىرىدا دۇنيا چېمپىيونلىرىنى كۆرۈپ بەكمۇ ھاياجانلاندىم. بۇ مېنىڭ تۇنجى قېتىم نەق مەيداندا ئولتۇرۇپ، مۇز ئۈستى تەنھەرىكەت مۇسابىقىسىنى كۆرۈشۈم.
</S>
<S ID=6200>
مەملىكەتلىك قىشلىق تەنھەرىكەت مۇسابىقىسىنىڭ تۇنجى قېتىم دىيارىمىزدا ئۆتكۈزۈلۈشى ئاپتونوم رايونىمىزنىڭ يېقىنقى يىللاردىن بۇيان ھەرقايسى ساھەلەردە يۈكسىلىۋاتقانلىقىدىن دېرەك بېرىدۇ.
</S>
<S ID=6201>
ئېچىلىش مۇراسىمىنىڭ تەشۋىقات فىلىمىدىن يۇرتىمىزدىكى ئالەمشۇمۇل ئۆزگىرىشلەرنى كۆرۈپ شىنجاڭلىق بولغانلىقىمدىن چەكسىز پەخىرلەندىم، دېدى ئۇ.
</S>
<S ID=6202>
    مۇھەممەتتۇرسۇن سادىقنىڭ سۆزلىرىدىن ئۇنىڭ ئېچىلىش مۇراسىمىدىكى ھاياجانلىق مىنۇتلارنى تېخىچە ئەستىن چىقارمىغانلىقىنى كۆرۈۋالغىلى بولاتتى.
</S>
<S ID=6203>
    26 – يانۋاردىن باشلاپ فىگۇرا چىقىرىپ مۇز تېيىلىش مۇسابىقىسى باشلىنىدىكەن، بۇمۇ مەن ئەڭ ياقتۇرۇپ كۆرىدىغان مۇسابىقە تۈرى.
</S>
<S ID=6204>
مەن يۇرتداشلىرىمنىڭ مۇسابىقىنى كۆرۈش پۇرسىتىنى قولدىن بەرمەسلىكىنى، ئومۇمىي خەلق بەدەن چېنىقتۇرۇش پائالىيىتىگە ئاكتىپ ئاۋاز قوشۇشىنى، ئاپتونوم رايونىمىزدىن مەملىكەتكە، دۇنياغا تونۇلغان تېخىمۇ كۆپ مۇنەۋۋەر تەنھەرىكەتچىلەرنىڭ يېتىشىپ چىقىشىنى ئۈمىد قىلىمەن.
</S>
<S ID=6205>
‏    
</S>
</TEXT>
/BODY
/DOC