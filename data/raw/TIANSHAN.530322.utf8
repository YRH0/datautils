<DOC>
<DOCID>TIANSHAN.530322</DOCID>
<HEADER>
<CLASS>ئۈرۈمچى</CLASS>
<DATE>2016-06-27 11:32:21</DATE>
</HEADER>
<BODY>
<HEADLINE>
<S ID=31468>
مەھەللىدە جەۋلان قىلىۋاتقان بايراق
</S>
</HEADLINE>
<TEXT>
<S ID=31469>
ئۈرۈمچى شەھىرى توپاتاغ مەھەللىسى پارتىيە ياچېيكىسى توغرىسىدا
</S>
<S ID=31470>
لۇ يەن
</S>
<S ID=31471>
   كۆچمە نوپۇسى %70 تىن كۆپرەكنى ئىگىلەيدىغان ناھايىتى چوڭ مەھەللە ئەسلىدىكى مەينەت، قالايمىقان ھالىتىدىن ئۆزگىرىپ، يىراق – يېقىنغا داڭلىق مۇھىتى گۈزەل، ئىلغار مەھەللىگە ئايلىنىشتا نېمىگە تاياندى؟ بۇنىڭدا مەھەللە پارتىيە ياچېيكىسىنىڭ جەڭگىۋار قورغانلىق رولىنى ئەتراپلىق جارى قىلدۇرۇشىغا تاياندى.
</S>
<S ID=31472>
   توپاتاغ مەھەللىسى پارتىيە ياچېيكىسى يېقىنقى يىللاردىن بۇيان جەۋلان قىلىۋاتقان بىر بايراق سۈپىتىدە، دادىللىق بىلەن ئالدىدا مېڭىپ، سەمىمىيلىك، سەۋرچانلىق، ئەستايىدىللىق، مېھىر – مۇھەببەت بىلەن مەھەللىنىڭ خەلق تۇرمۇشى خىزمىتىنى ھەقىقىي ئەمەلىيلەشتۈرۈپ، ئەلا مۇلازىمەت قىلىپ ئاممىنىڭ ئىشەنچىسى ۋە قوللىشىغا ئېرىشىپ، ئېجىل – ئىناق مەھەللە قۇرۇپ چىقىپ، پارتىيە تەشكىلاتى بىلەن ئاممىنى ئانارنىڭ دانىسىدەك زىچ ئۇيۇشتۇردى.ئاممىغا سەمىمىي مۇئامىلە قىلىپ، ئۇلارنىڭ دەۋا – تەلەپلىرىگە بىرمۇ – بىر جاۋاب قايتۇردى
</S>
<S ID=31473>
   ‹‹ئۆيىدە قىيىنچىلىقى بار ئىكەن، بىزمۇ تاماق توشۇشقا ياردەملىشەيلى، كېسەلنىڭ ھالىدىن خەۋەر ئالىدىغان ئادەم كۆپ بولسا كۈچمۇ زور بولىدۇ!›› توپاتاغ مەھەللىسىنىڭ پارتىيە ياچېيكا شۇجىسى بەي لى بىلەن مەھەللە مۇدىرى قۇربان يۈسۈپ 16 – ئىيۇن مەھەللە كادىرلىرىنى باشلاپ نۇر مۇھەممەت قاۋۇلنىڭ ئۆيىگە كەلدى، ئۇنىڭ خوتۇنى ئايگۈل تۇراخۇننىڭ دوختۇرخانىدا ئوپېراتسىيە قىلىنىپ ساقىيىپ، ئالدىنقى كۈنى دوختۇرخانىدىن چىققانلىقىدىن خەۋەر تاپقان مەھەللە پارتىيە ياچېيكىسىدىكىلەر دەرھال سۈت، تۇخۇم قاتارلىق بۇيۇملارنى ئېلىپ يوقلاپ بېرىپ، ھال – ئەھۋال سورىدى. نۇرمۇھەممەت قاۋۇل بىزگە: مەھەللە كادىرلىرى بىزگە مانا مۇشۇنداق ناھايىتى كۆڭۈل بۆلگەچكە، مەھەللىمىزنى ناھايىتى ئىللىقلىق ھېس قىلىمىز، – دېدى.
</S>
<S ID=31474>
   بۇ بىز زىيارەت داۋامىدا كۆرگەن تەسىرلىك كۆرۈنۈش، ھالبۇكى بۇ پەقەت مەھەللە پارتىيە ياچېيكىسىنىڭ ھەر قايسى تەرەپلەردىكى خىزمەتلىرىنىڭ كىچىككىنە بىر كۆرۈنۈشى خالاس.
</S>
<S ID=31475>
   مەھەللىنىڭ مۇلازىمەت چوڭ زالىغا كىرگىنىمىزدە تامغا يېزىلغان ‹‹چىن دىلدىن قول تۇتۇشۇپ، سەمىمىي مۇلازىمەت قىلايلى››دېگەن خەتنى كۆردۇق. بۇ خەتلەر مەھەللە خىزمىتىنىڭ ئاساسىي مەقسىتىنى روشەن نامايان قىلىپ، ئىللىق كەيپىيات ياراتقانىدى.
</S>
<S ID=31476>
   مەھەللە خىزمىتىنىڭ ياخشى ئىشلەنگەن، ئىشلەنمىگەنلىكىدە ئاممىنىڭ دېگىنى ھېساب. قانداق قىلغاندا ئامما ئويلىغاننى ئويلاپ، ئامما ئالدىرىغانغا ئالدىرىغىلى بولىدۇ؟ مەھەللە پارتىيە ياچېيكىسى مەھەللە كادىرلىرىنى باشلاپ ئۆيمۇ ئۆي كىرىپ ئەلرايىنى ئىگىلەپ، پىكىر ئېلىپ، ئاممىنىڭ تۇرمۇشىدا يولۇققان تۈرلۈك قىيىنچىلىق ۋە مەسىلىلەرنى بىرمۇ بىر ھەل قىلدى. ئۇلار بىر يۈرۈش چارە – تەدبىرلەرنى يولغا قويۇپ، خەلق تۇرمۇشى خىزمىتىنىڭ جايىدا ئەمەلىيلىشىشىگە كاپالەتلىك قىلدى. مەھەللە ‹‹ئاممىنىڭ دەۋا تەلىپىنى ئەنگە ئېلىپ تىزىملاپ، بېجىرىش››تۈزۈمىنى يولغا قويۇپ، خىزمەت ھېسابات دەپتىرى تۇتۇپ، ئاممىنىڭ 127 پارچە دەۋا – تەلىپىنى ئەنگە ئېلىپ تىزىملاپ، بېجىرىش نىسبىتىنى %100كە يەتكۈزۈپ، ئاممىنىڭ دەۋا – تەلەپلىرىنىڭ ھەممىسىگە جاۋاب قايتۇرۇشقا كاپالەتلىك قىلدى. شۇنىڭ بىلەن بىللە، ‹‹بىرگە بىر ياردەم بېرىش››تەك قوشماق بولۇش پائالىيىتىنى يولغا قويۇپ، قىيىنچىلىقى بار ئاممىنىڭ قىيىنچىلىقىنى ھەل قىلىپ بېرىپ، ئۇلارنى غەمدىن خالاس قىلدى. مەھەللە كادىرلىرى ئۆيمۇ ئۆي كىرىپ ئەھۋال ئىگىلەش جەريانىدا ئاتىگۈل ئۆمەرنىڭ ئۈچ ياشلىق بالىسىنىڭ قىزىتمىسىنىڭ چۈشمەي، ھاياتىنىڭ خەۋپ ئىچىدە قالغانلىقىنى بىلىپ، دەرھال خەلققە قولاي مۇلازىمەت ئاپتوموبىلىنى ئورۇنلاشتۇرۇپ، بالىنى دوختۇرخانىغا ۋاقتىدا ئاپارغۇزغاچقا، بالىنىڭ ھاياتى قۇتقۇزۇپ قېلىندى. مەھەللە بالىنىڭ داۋالىنىش خىراجىتىنى ھەل قىلىش ئۈچۈن ئىئانە توپلاپ ئاتىگۈلنى غەمدىن خالاس قىلدى.
</S>
<S ID=31477>
   مەھەللە پارتىيە ياچېيكىسى بىلەن رايونغا قاراشلىق فۇنكسىيەلىك تارماقلار ئۆمەك تەشكىللەش شەكلىدىكى مۇلازىمەتنى قانات يايدۇرۇپ، ئاممىنىڭ مەدەنىيەت – تەربىيە، داۋالىنىش، تۇرالغۇ شارائىتى قاتارلىق جەھەتلەردىكى دەۋا – تەلەپلىرىنى ۋاقتىدا ھەل قىلىپ، ئۇلار ئۈچۈن ئەلا مۇلازىمەت قىلدى. ئۈچ يىلدىن بۇيان، مەھەللە داۋالاش – ساقلىق ساقلاش مۇلازىمەت نۇقتىسى قۇرۇپ، مەھەللە ئاھالىسىنىڭ كېسەل كۆرسىتىشى قىيىن بولۇش مەسىلىسىنى ھەل قىلدى؛ خەلققە قولاي كۆكتات بىۋاسىتە سېتىش نۇقتىسى قۇردى؛ ئىلگىرى ئاھالىلەر بىر كىلومېتىردەك يول يۈرۈپ كۆكتات سېتىۋالاتتى، ھازىر مەھەللە ھويلىسىدىلا ھەم ئەرزان ھەم ياخشى كۆكتاتلارنى سېتىۋالالايدىغان بولدى.
</S>
<S ID=31478>
   ئىلگىرىكى ئوڭغۇل – دوڭغۇل، توپا ئۇچۇپ تۇرىدىغان 11 تار كوچا قاتتىقلاشتۇرۇلدى؛ 30 دىن كۆپرەك يول چىرىغى ئورنىتىلىپ، مەھەللە كېچىسىمۇ كۈندۈزدەك يورۇپ ئاھالىلەرنىڭ ئاخشىمى يول يۈرۈشىگە قولايلىق يارىتىلدى؛ 125 مىڭ يۈەن مەبلەغ سېلىپ، ئەخلەت مەيدانىنى بالىلارنىڭ كۆڭۈل ئېچىش مەيدانىغا ئۆزگەرتتى؛ ئوقۇش يېشىغا توشمىغان 150 تىن ئارتۇق بالا مەھەللىدىكى مەكتەپكە كىرىپ بىلىم ئېلىش شارائىتىغا ئېرىشتى.
</S>
<S ID=31479>
   ئاز سانلىق مىللەت كۆچمە نوپۇسلىرىنىڭ ئىشقا ئورۇنلىشىشى قىيىن بولۇش مەسىلىسىگە قارىتا، رايونغا ماكانلاشقان كارخانىلار بىلەن ھەمكارلىشىپ مەھەللىدە ئالتە مەيدان خىزمەتچى تەكلىپ قىلىش پائالىيىتى ئۆتكۈزۈپ، 35 كۆچمە نوپۇسنى ئىشقا ئورۇنلاشتۇردى.
</S>
<S ID=31480>
   بۈگۈنكى كۈندە، توپاتاغ مەھەللىسىدىكى ئوقۇش يېشىدىكى بالىلار مەھەللىدىكى مەكتەپكە كىرىپ پەننىي بىلىملەرنى ئۆگەنمەكتە؛ ئائىلە ئاياللىرى ئۆيدىن چىقىپ تېخنىكا جەھەتتىن تەربىيەلىنىپ، ئۆز جايىدا ئىشقا ئورۇنلىشىپ، ئايدا ئىش ھەققىگە ئېرىشتى؛ ‹‹چوڭ قول كىچىك قولنى يېتەكلەش›› پائالىيىتى ئارقىلىق، بىر ئائىلىنى، بىر تۈركۈم قوشنىلارنى يېتەكلەپ، ‹‹دومىلىما قار توپ›› ئۈنۈمىنى تەدرىجىي شەكىللەندۈرۈپ، توغرا كەيپىياتنى ئەۋج ئالدۇردى، ئامما مەھەللە پارتىيە ياچېيكىسى ئەتراپىغا زىچ ئۇيۇشۇپ، دىن ئەسەبىي ئىدىيەسىنىڭ سىڭىپ كىرىشىگە پۇرسەت بەرمىدى.
</S>
<S ID=31481>
   قوشۇننى ياخشى قۇردى، ئەمەلىي، ئەسقاتىدىغان بىر قاتار تۈزۈملەر ئىش ئورنى، مەسئۇلىيەت بولۇشقا كاپالەتلىك قىلدى
</S>
<S ID=31482>
   ‹‹تۆمۈر سوقۇشتا ئۆزى چوقۇم مەزمۇت بولۇشى كېرەك›› مەھەللە قىياپىتىنىڭ تېز ئۆزگىرىشى كەسكىن ئۇرۇش قىلالايدىغان قوشۇندىن ئايرىلالمايدۇ.
</S>
<S ID=31483>
   توپاتاغ مەھەللىسىدىكى مەھەللە كادىرلىرىنىڭ كۆپىنچىسى ياشلار بولۇپ، ئۇلارنىڭ مەھەللە خىزمەتلىرىنى قانداق قىلىپ يۇقىرى ئۆلچەمدە ياخشى ئىشلىشى پارتىيە ياچېيكىسىنىڭ تەشۋىق قىلىش، ياردەم بېرىش، يېتەكلەش خىزمىتىنى ياخشى ئىشلىشى بىلەن مۇناسىۋەتلىك بولۇپلا قالماي، يەنە ئىلھاملاندۇرۇش مېخانىزمىنىڭ بولۇشى بىلەنمۇ مۇناسىۋەتلىك. توپاتاغ مەھەللىسى پارتىيە ياچېيكىسى بىر يۈرۈش ئەمەلىي، ئەسقاتىدىغان تۈزۈملەرنى يولغا قويۇپ، مەھەللىنىڭ پارتىيەۋىلىك تەربىيەسى، تەنقىد ۋە ئۆز – ئۆزىنى تەنقىدلەش، پارتىيە ئەزالىرىنى تەرەققىي قىلدۇرۇش، پارتىيە ئەزالىرىنى دېموكراتىك باھالاش قاتارلىق توققۇز تۈرلۈك تۈزۈمنى مۇكەممەللەشتۈردى؛ ‹‹پارتىيە ئەزالىرى مۇلازىمىتى بىۋاسىتە ئاپتوموبىلى›› پائالىيىتى يۈرۈشلۈك تۈزۈملىرىگە تۈزىتىش كىرگۈزدى، پارتىيەۋىلىك تەربىيەسى، نامراتلارنى يۆلەپ، قىيىنچىلىقى بارلارغا ياردەم بېرىش، پارتىيە ئەزالىرى تۆھپە قوشۇش كۈنى قاتارلىق پائالىيەتلەرنى قانات يايدۇردى؛ 93 مەھەللە خىزمەتچىسى بىلەن ئىش ئورنى مەسئۇلىيەتنامىسى ئىمزالاپ، ھەممەيلەننىڭ ئىش ئورنى، مەسئۇلىيىتى بولۇشىغا كاپالەتلىك قىلدى. بىر قاتار تۈزۈملەرنى مۇكەممەللەشتۈرۈش ئارقىلىق، ئىگىلىك تىكلەيدىغان ياخشى مۇھىت يارىتىپ، ئىش قىلىشنى خالايدىغان ۋە ئەمەلىي ئىشلەيدىغان ياخشى قوشۇننى قۇرۇپ چىقتى.
</S>
<S ID=31484>
   مەھەللە پارتىيە ياچېيكىسى كادىرلار تەربىيەسىنى تۇتۇشقا ئەھمىيەت بېرىپ، كادىرلارنىڭ كىم ئۈچۈن خىزمەت قىلىدىغانلىقىنى ئايدىڭلاشتۇردى. تۈزۈم قۇرۇلۇشى ئارقىلىق مەھەللە پارتىيە ياچېيكىسىنىڭ ئۇيۇشۇشچانلىقى، جەڭگىۋارلىقى تېخىمۇ كۈچەيتىلدى.
</S>
<S ID=31485>
   مەھەللە مۇدىرى قۇربان يۈسۈپ بىزگە: خىزمەتنى ياخشى ئىشلەشتە، شۇجى ۋە مۇدىر ئالدى بىلەن باشلامچىلىق رول ئوينىشى كېرەك، – دېدى.
</S>
<S ID=31486>
   بەي لى: بەنزىنى ماسلاشتۇرۇشتا پېشقەدەم كادىرلار تەجرىبىسىگە، يېڭى كادىرلار جاسارىتى ۋە قىزغىنلىقىغا تايىنىپ، خىزمەتنى مەھەللىنى ئۆز ئۆيىدەك بىلىپ ئەستايىدىل ئىشلىدى، – دېدى.
</S>
<S ID=31487>
   مەھەللە كادىرلىرىنىڭ شان – شەرەپ ئېڭىنى قانداق ئۆستۈرگىلى بولىدۇ؟ بۇ، بىر مەھەللە پارتىيە ياچېيكىسىدىكىلەرنىڭ تەدبىر بەلگىلەشتە كۈچلۈك بولۇش – بولماسلىقىنىڭ ئاساسى. توپاتاغ مەھەللىسى بىر تەرەپتىن خىزمەتچىلەرنىڭ نەتىجىسىنى باھالاش تۈزۈمىنى يولغا قويۇپ، باھالاش ئۆلچىمىنى تەپسىلىيلەشتۈرۈپ، ‹‹يۈز نومۇر تۈزۈمى›› باھالاش جەدۋىلىنى بېكىتىپ، مۇقىملىقنى ساقلاش، ئاممىغا مۇلازىمەت قىلىش خىزمىتىدە ‹‹يەتتە جەھەتتە بىر ئاۋازدا رەت قىلىش››نى يولغا قويدى. ئادەم بىلەن ئىش ئورنى ماس كېلىش، ۋەزىپىسىنى ئادا قىلىشىغا قولايلىق بولۇش پىرىنسىپىغا ئاساسەن، مەھەللە خىزمەتچىلىرىنىڭ ‹‹بىر ئىش ئورنى، ئىككى مەسئۇلىيەت›› تۈزۈمىنى ئورناتتى. يەنە بىر جەھەتتىن، ئىلھام بېرىش، غەمخورلۇق قىلىشنى گەۋدىلەندۈرۈش، مەھەللە شۇجىسى بىلەن خىزمەتچىلەر قەرەللىك سۆزلىشىش، ئىدىيە ئەھۋالىنى ئىگىلەش؛ ‹‹تۇغۇلغان كۈنىنى تەبرىكلەش››، ‹‹ئائىلىدىكى چوڭ ئىشلاردا يوقلاش›› قاتارلىق تۈزۈملەرنى تۈزۈپ، ئىلمىي باشقۇرۇپ، غەمخورلۇق قىلىشقا ئەھمىيەت بېرىپ، خىزمەتچىلەرنىڭ قەلبىنى ئۇتۇپ ئۇلارنى بۇ مەھەللىدە يىلتىز تارتىشقا مايىل قىلىشتەك ئىللىق كەيپىياتنى ياراتتى، بۇ ئىككى يىلدا ئالىي ۋە ئوتتۇرا تېخنىكومنى پۈتكۈزگەن ئۇنىۋېرسال ساپاسى يۇقىرى 35 ياش كادىرنى مەھەللىدە ئىشلەشكە جەلپ قىلدى.
</S>
<S ID=31488>
   29 ياشلىق مەھەللە كادىرى شىرئەلى ئابباس مەھەللىنىڭ ئۇنىۋېرسال تۈزەش خىزمىتىگە مەسئۇل، ئۇ 2014 – يىلى خىزمەتكە يېڭى كەلگەندە كۈندە نۇرغۇن ئىش ئۈچۈن غەم يەپ، ئۆزىنى ئىنتايىن چارچاپ كەتكەندەك ھېس قىلاتتى. ئەمما، مەھەللىنىڭ ئىككى رەھبىرىنىڭ باشلامچىلىق بىلەن ئىشلەۋاتقانلىقىنى، بولۇپمۇ ياشلارغا ئىشىنىدىغانلىقى، ھەر جەھەتتىن قوللايدىغانلىقىنى كۆرۈپ، ئۆزى مەسئۇل ئىشلارنى چوقۇم ياخشى ئىشلەش ئىرادىسىگە كەلدى.
</S>
<S ID=31489>
   ۋاڭ شىنلېي مەنىۋى مەدەنىيەت خىزمىتىگە مەسئۇل، ئۇ ئىلگىرى باشقا مەھەللىدە بىر يىل ئىشلىگەن، يېڭىدىن ئىشقا چۈشكەندە مەھەللىنىڭ مۇرەككەپ خىزمىتىگە تازا كۆنەلمىگەن، بىر يىلدىن ئارتۇق چېنىققاندىن كېيىن، ھازىر خىزمەتلەرنى ياخشى بىر تەرەپ قىلالايدىغان بولدى ئۇ: كۆپ ئىشلىسەك، ئىرادىلىك بولساق، توپلىغان تەجرىبىلەرمۇ كۆپىيىدىكەن، – دېدى.
</S>
<S ID=31490>
   بەي لى بىزگە: ھەر بىر كادىر ھازىر ئۆز ئالدىغا مۇستەقىل ئىشلىيەلەيدۇ، ئۇلاردا ھەقىقەتەنمۇ ئىلگىرىلەش زور، – دېدى.
</S>
<S ID=31491>
   ئىشنى ئاساس قىلىش، ئاممىنىڭ ئەمەلىي قىيىنچىلىقىنى ھەل قىلىپ بېرىپ، ئاممىنى رازى قىلىش مانا بۇ توپاتاغ مەھەللىسى پارتىيە ياچېيكىسىنىڭ ئىزچىل تەكىتلەۋاتقان خىزمەت پىرىنسىپى. توپاتاغ مەھەللە پارتىيە ياچېيكىسى كېيىنكى قەدەمدە يەنە مەھەللىدىكى 95 پارتىيە ئەزاسىنىڭ ئاۋانگارتلىق، نەمۇنىلىك رولىنى ياخشى جارى قىلدۇرۇپ، ئۇلارنى مەھەللە خىزمىتىگە قاتناشتۇرۇپ، مەھەللە مۇلازىمىتى ئۈچۈن خىزمەت قىلدۇرۇشقا كۈچەيدىكەن.
</S>
<S ID=31492>
   مەھەللە پارتىيە تەشكىلاتى قۇرۇلۇشىنىڭ ياخشىلىنىشىغا ئەگىشىپ، ئاممىنىڭ مەھەللىدىن رازى بولۇش دەرىجىسى ۋە تەۋەلىك ئېڭى ئۈزلۈكسىز كۈچەيدى، ئۇدا ئىككى يىللىق ‹‹ئامما رازى ياخشى بەنزە››نى باھالاش ۋە مەھەللە خىزمەتچىلىرىنىڭ پەسىللىك نەتىجىسىنى باھالاشتا مەھەللىدىكى ئاممىنىڭ رازى بولۇش دەرىجىسى %100كە يەتتى.
</S>
<S ID=31493>
   ھويلا – ئارانلاشقان تەربىيە مۇلازىمىتى ئارقىلىق كادىرلار بىلەن ئامما مەھەللىنىڭ گۈزەل ئەتىسىنى بىرلىكتە يارىتىدۇ
</S>
<S ID=31494>
   ‹‹ئىلگىرى سىرتقا چىقساق ئىشىكىمىزگە قۇلۇپتىن نەچچىنى سالاتتۇق، ھازىر قۇلۇپ سالمىساقمۇ بولىدۇ، ئىلگىرىكىدەك ئۇرۇشىدىغان، نەرسە ئوغرىلايدىغان ئىشلار تۈگىدى، ھەر مىللەت ئامما ئىناق ئۆتىدۇ، بۇنىڭ ھەممىسى پارتىيە ياچېيكىسىنىڭ ياخشى باشقۇرغانلىقىنىڭ نەتىجىسى››، – دېدى 50 ياشقا كىرگەن نۇرمۇھەممەت. ئۇنىڭ بۇ مەھەللىدە ئولتۇرۇۋاتقىنىغا 17 يىلدىن ئاشقان بولۇپ، ئۇ يېقىنقى نەچچە يىلدا مەھەللىدە زور ئۆزگىرىش بولغانلىقىنى ئېيتتى.
</S>
<S ID=31495>
   خەلق تۇرمۇشى مەسىلىسىدە كىچىك ئىش يوق. مەھەللە پارتىيە ياچېيكىسى قىيىن مەسىلىلەرنى ھەل قىلىش، ئەمەلىي ئىش قىلىش ئارقىلىق ئامما ئارىسىدىكى نوپۇزىنى تەدرىجىي ئۆستۈردى.
</S>
<S ID=31496>
   مەھەللىنى بىر ئائىلىنى باشقۇرغانغا ئوخشاش باشقۇرۇپ، ئىلمىي باشقۇرۇش مۇلازىمەت ئىدىيەسى ئارقىلىق توپا تاغ مەھەللىسىنىڭ خەلق تۇرمۇشىنى ياخشىلاش قۇرۇلۇشىنى ئىنچىكىلەشتۈردى، ئاممىنىڭ قەلبى ئىللىدى.
</S>
<S ID=31497>
   مەھەللە پارتىيە ياچېيكىسى تەربىيە مۇلازىمىتىنى ‹‹شەكىلسىز››ھالەتتىن ‹‹شەكىللىك››ھالەتكە كىرگۈزدى. 13 كوچىغا 70 كاناي ئورنىتىپ، پۈتۈن كۈن ئىككى بۆلەككە ئايرىپ ئون سائەتتىن ئاز سانلىق مىللەت تىلىدىكى خەۋەرلەرنى ئاڭلاتتى؛ ئاممىغا قىزىل فىلىملەرنى قەرەللىك قويۇپ بېرىپ، ئۇلاردىكى ۋەتەنپەرۋەرلىك، مىننەتدارلىق تۇيغۇسىنى ئويغاتتى؛ گېزىت تەشۋىقات سەھنىسىدىن ئۈچنى تەسىس قىلىپ، مىللەتلەر ئىتتىپاقلىقىغا ئائىت كىتابچىسىدىن 5000 دىن ئارتۇقنى تارقاتتى؛ 800 مېتىر ئۇزۇنلۇقتىكى قولدا يازىدىغان مەدەنىيەت تېمى ۋە مەدەنىيەت كارىدورى تەسىس قىلىپ، ھەر مىللەت خەلقنىڭ مىللەتلەر ئىتتىپاقلىقى توغرىسىدىكى تونۇشىنى ئۆستۈردى.
</S>
<S ID=31498>
   ئىشقا ئورۇنلاشتۇرۇش خەلق تۇرمۇشىنى ياخشىلاشنىڭ ئاساسى، مەھەللە پارتىيە ياچېيكىسى ‹‹ئاينۇرى›› سودا – سانائەت چەكلىك مەسئۇلىيەت شىركىتى، ‹‹سالچى›› كىيىم – كېچەك چەكلىك مەسئۇلىيەت شىركىتى، ئۈرۈمچى شەھىرى ئەمەلىي تېخنىكا تەربىيەلەش مەكتىپى قاتارلىق ئورۇنلارنى جەلپ قىلىپ، گۈل ياساش، ئاشپەزلىك، تىككۈچىلىك، خەنزۇتىلى قاتارلىق كەسىپلەر بويىچە ئىشقا ئورۇنلاشتۇرۇش ۋە قايتا ئىشقا ئورۇنلاشتۇرۇش كۇرسى ئېچىپ، كارخانا بىلەن ھەمكارلىشىپ ئاياللارنىڭ ئىشقا ئورۇنلىشىشىغا ياردەم بەردى.
</S>
<S ID=31499>
   مەن بىلدىم، تىرىشساقلا ئۆزگەرتكىلى بولىدىكەن، – دېدى 38 ياشقا كىرگەن ھەبىبە مۇھەممەتتۇرسۇن چوڭقۇر تەسىراتقا ئىگە بولغان ھالدا. ئۇ يەنە: ئىلگىرى تاماق ئېتىش، بالا بېقىشتىن باشقىنى بىلمەيتتىم، ھازىر خەنزۇ تىلىنى راۋان سۆزلىيەلەيدىغان بولدۇم، ھەر ئايدا 1500 يۈەن تاپالايمەن، – دېدى. ئۇنىڭ ئېرى بارات مەتيۈسۈپ ئىلگىرى ئۇششاق – چۈششەك ئىشلارنى قىلغاچقا، بىر ئايدا تاپقان پۇلى بىلەن بىر ئائىلە كىشىلىرى غورىگىل تۇرمۇش كەچۈرەتتى. ھازىر بارات مەتيۈسۈپ مەھەللىدە تازىلىق ئىشچىسى بولۇپ، ئايدا 3000 يۈەن كىرىم قىلىدۇ. ئۇ بىزگە: ھازىر قانداق ئىشىمىز بولسا مەھەللە كادىرلىرىنى ئىزدەيمىز، ھېچنېمىدىن غەم قىلمايمىز، – دېدى.
</S>
<S ID=31500>
   بۈگۈنكى كۈندە توپاتاغ مەھەللىسىدە مىللەتلەر ئېجىل – ئىناق بولغان يېڭىچە مەنزىرە نامايان بولدى. يېقىنقى يىللاردىن بۇيان توپاتاغ مەھەللىسى ئاپتونوم رايون بويىچە ‹‹ئىلغار ئاساسىي قاتلام پارتىيە تەشكىلاتى››، ئاپتونوم رايون بويىچە ‹‹مىللەتلەر ئىتتىپاقلىقىدىكى نەمۇنىلىك – ئىلغار ئورۇن›› دېگەن شەرەپلەرگە ئېرىشتى. 2014 – يىلى 7 – نويابىر مەركىزىي كومىتېت سىياسىي بىيۇروسىنىڭ ئەزاسى، ئاپتونوم رايونلۇق پارتكومنىڭ شۇجىسى يولداش جاڭ چۈنشيەن توپا تاغ مەھەللىسىنى كۆزدىن كەچۈردى ھەم توپا تاغ مەھەللىسىنىڭ ھويلا – ئارانلاشقان، تەربىيە – مۇلازىمەتنى بىرگەۋدىلەشتۈرگەن باشقۇرۇش خىزمىتىنى تولۇق مۇئەييەنلەشتۈردى.
</S>
<S ID=31501>
   مەھەللە پارتىيە ياچېيكىسىدىن ئىبارەت بۇ بايراق توپاتاغ مەھەللىسىنىڭ كۆكىدە جەۋلان قىلماقتا، بۇ بايراق مەھەللە كادىرلىرى ۋە ئاممىنى ئۇيۇل تاشتەك ئىتتىپاقلىشىپ تېخىمۇ گۈزەل ئەتىنى يارىتىشقا يېتەكلەيدۇ.
</S>
</TEXT>
/BODY
/DOC