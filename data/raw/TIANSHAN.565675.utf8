<DOC>
<DOCID>TIANSHAN.565675</DOCID>
<HEADER>
<CLASS>شىنجاڭ</CLASS>
<DATE>2016-11-17 15:58:16</DATE>
</HEADER>
<BODY>
<HEADLINE>
<S ID=60332>
شىنجاڭلىق كىنو ھەۋەسكارلىرى داڭلىق فىلىملەرنى ئۇيغۇر تىلىدا مەملىكەت بويىچە بىرلا ۋاقىتتا كۆرەلەيدىغان بولدى
</S>
</HEADLINE>
<TEXT>
<S ID=60333>
 مۇيەسسەر ئاباھامىت خەۋەر قىلىدۇ: 11 – ئاينىڭ 1 – كۈنى خانساراي كىنو – تىياتىرخانىسىدا ‹‹ئەسەبىي مەستانە›› فىلىمىنىڭ ئۇيغۇرچە – خەنزۇچە نۇسخىسىنىڭ مەملىكەت بويىچە بىرلا ۋاقىتتا قويۇلۇش مۇراسىمى ئۆتكۈزۈلدى.
</S>
<S ID=60334>
 شىنجاڭ ئۇيغۇر ئاپتونوم رايونلۇق كىنو – فىلىم تارقىتىش – قويۇش شىركىتى داڭلىق فىلىملەرنىڭ ئۇيغۇرچىغا كېچىكىپ تەرجىمە قىلىنىش ھالىتىنى ئۆزگەرتىش ئۈچۈن، ھىندىستاننىڭ ‹‹ئەسەبىي مەستانە›› فىلىمىنى بالدۇر تەرجىمە قىلىپ، داڭلىق سەنئەتكار ۋە ئاۋاز ئارتىسلىرىغا ئاۋاز بەرگۈزۈپ، تەرجىمە فىلىملەرنى تۇنجى قېتىم ئىچكىرى ئۆلكىلەر بىلەن بىرلا ۋاقىتتا قويۇپ، ئاممىنىڭ داڭلىق فىلىملەرنى ۋاقتىدا ئۆز تىلىدا كۆرۈش ئارزۇسىنى قاندۇردى.
</S>
<S ID=60335>
 يېقىنقى يىللاردىن بۇيان تېلېۋىزىيە قاناللىرىنىڭ سەرخىللىشىشى، تور دۇنياسىنىڭ رەڭدارلىشىشى بىلەن، تەرجىمە فىلىملىرى تازا بازار تاپالمىغانىدى.
</S>
<S ID=60336>
پارتىيە، ھۆكۈمەتنىڭ شىنجاڭنىڭ كىنوچىلىق ئىشلىرىغا يۈكسەك ئەھمىيەت بېرىشى نەتىجىسىدە، شىنجاڭنىڭ كىنوچىلىق ئىشلىرىدا زور يۈكسىلىشلەر بارلىققا كېلىپ، ‹‹پۇل دېگەن شۇنداق نەرسە››، ‹‹نىساخان›› قاتارلىق ‹‹قوش تىل››لىق فىلىملەر كۆرۈرمەنلەر بىلەن يۈز كۆرۈشتى.
</S>
<S ID=60337>
شىنجاڭ ئۇيغۇر ئاپتونوم رايونلۇق كىنو – فىلىم تارقىتىش – قويۇش شىركىتى بۇ قېتىم ئاپتونوم رايونلۇق پارتكوم تەشۋىقات بۆلۈمى بىلەن شىنجاڭ ئۇيغۇر ئاپتونوم رايونلۇق ئاخبارات – نەشرىيات، رادىيو – كىنو – تېلېۋىزىيە ئىدارىسىنىڭ يېقىندىن قوللىشى بىلەن، ‹‹ئەسەبىي مەستانە›› فىلىمىنى ‹‹قوش تىل››دا تارقىتىش خىزمىتىنى ئۈستىگە ئېلىپ، تەرجىمە فىلىملەرنى تۇنجى قېتىم ئىچكىرى ئۆلكىلەر بىلەن بىرلا ۋاقىتتا قويۇپ، ئاممىنىڭ ئېھتىياجىنى قاندۇردى.
</S>
<S ID=60338>
 ئاپتونوم رايونلۇق كىنو – فىلىم تارقىتىش – قويۇش شىركىتى مىللىي تىلدىكى كىنو – فىلىم تارقىتىش مەركىزىنىڭ مۇدىرى مۇخلىس سالاھىدىن مۇنداق دېدى: ئاپتونوم رايونىمىزنىڭ ئاز سانلىق مىللەت تىلىدىكى كىنو – فىلىملەرگە ئالاھىدە كۆڭۈل بۆلۈشى نەتىجىسىدە، 2015 – يىلى شىركىتىمىزدە مىللىي تىلدىكى كىنو – فىلىم تارقىتىش مەركىزى قۇرۇلدى.
</S>
<S ID=60339>
بۇنىڭدىن كېيىن ئېلىمىز ۋە چەت ئەلنىڭ نادىر كىنو – فىلىملىرىنى ۋاقتىدا ئۇيغۇرچىغا تەرجىمە قىلدۇرۇپ، خەنزۇچە – ئۇيغۇرچىسىنى تەڭ قويۇپ، خەلقىمىزنىڭ مەنىۋى ئېھتىياجىنى قاندۇرىمىز.
</S>
</TEXT>
/BODY
/DOC