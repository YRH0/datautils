<DOC>
<DOCID>TIANSHAN.513061</DOCID>
<HEADER>
<CLASS>شىنجاڭ</CLASS>
<DATE>2016-03-27 15:10:15</DATE>
</HEADER>
<BODY>
<HEADLINE>
<S ID=22278>
‹‹شىنجاڭ دېھقانلار گېزىتى›› دېھقان–چارۋىچىلارغا يېقىن تۇرۇپ، ئۇلارغا ياخشى مۇلازىمەت قىلدى
</S>
</HEADLINE>
<TEXT>
<S ID=22279>
    جيا چۈنشيا خەۋەر قىلىدۇ: ‹‹بىز ‹شىنجاڭ دېھقانلار گېزىتى› ئارقىلىق مەركەزنىڭ ۋە ئاپتونوم رايوننىڭ فاڭجىن، سىياسەتلىرىدىن ۋاقتىدا خەۋەردار بولالايمىز ھەم تېرىقچىلىق، باقمىچىلىق، دېھقانچىلىق ماشىنىلىرىنى رېمونت قىلىش بىلىملىرىنى ئۆگىنەلەيمىز، ‹شىنجاڭ دېھقانلار گېزىتى› ياخشى!››، دېدى قەشقەر كونا شەھەر ناھىيەسى تېرىم يېزىسى تۆتكۆل كەنتى پارتىيە ياچېيكىسىنىڭ مۇئاۋىن شۇجىسى قادىر ھەسەن 21 – مارت تېلېفون زىيارىتىمنى قوبۇل قىلغاندا.
</S>
<S ID=22280>
    مەن 15 – مارت نەشر قىلىنغان ‹‹شىنجاڭ دېھقانلار گېزىتى››نى تېپىپ، بىرىنچى بەتنىڭ ئوڭ تەرەپ گېزىت بېشىغا ‹‹193 – سان (ئومۇمىي 205 – سان)›› دېگەن رەقەم – خەتلەر بېسىلغانلىقىنى كۆردۈم. ھېسابلاپ باقسام ھەپتىدە بىر نەشر قىلىنىدىغان ‹‹شىنجاڭ دېھقانلار گېزىتى›› ھازىرغىچە تۆت يىللىق مۇساپىنى بېسىپ ئۆتۈپتۇ.
</S>
<S ID=22281>
بۇ يىللىق مەملىكەتلىك ئىككى يىغىن مەزگىلىدە بۇ گېزىت ئالاھىدە بەت شەكلىدە توققۇز بەت چىقىرىلىپ ئىككى يىغىن خەۋەرلىرىنى ئېلان قىلدى، بۇنىڭ ئىچىدە داۋالاش ئىسلاھاتى، مائارىپ، نامراتلارنى دەل جايىدا يۆلەش قاتارلىق خەلق تۇرمۇشىغا ئائىت ماقالىلەر ئېلان قىلىندى.
</S>
<S ID=22282>
بۇنىڭدىن سىرت، ‹‹تېرىقچىلىق، باقمىچىلىق تېخنىكىسى››، ‹‹تۇرمۇش مەسلىھەتچىسى››، ‹‹دېھقانچىلىق ماشىنىلىرى مەخسۇس بېتى››، ‹‹باشقىلارنىڭ ياردىمى››، ‹‹قانۇن مۇنبىرى›› قاتارلىق بەتلىرى ئارقىلىق يېڭى تۇغۇلغان موزاينى قانداق پەرۋىش قىلىش، ئەتىيازدىكى ساغلاملىق بىلىملىرى قاتارلىق بىلىملەرنى كۆپچىلىككە سۇنۇپ، دېھقان – چارۋىچىلارنىڭ تۇرمۇشىغا تېخىمۇ يېقىنلاشتى.
</S>
<S ID=22283>
    ‹‹شىنجاڭ دېھقانلار گېزىتى›› تەھرىر بۆلۈمىنىڭ مۇدىرى ئىلھام ئىمىن مۇنداق دېدى: ئاپتونوم رايونلۇق پارتكوم تەشۋىقات بۆلۈمىنىڭ تەلىپىگە ئاساسەن بىز خەۋەرلەرنى پىلانلاشنى كۈچەيتىپ، ئالاھىدە بەتلەرنى، مەخسۇس تېمىلىق خەۋەرلەرنى كۆپچىلىك بىلەن ۋاقتىدا يۈز كۆرۈشتۈرۈپ، ياخشى ئىجتىمائىي ئۈنۈمگە ئېرىشتۇق.
</S>
<S ID=22284>
بىز ئىلگىرى چىقارغان مەركەزنىڭ 1 – نومۇرلۇق ھۆججىتىنى چۈشەندۈرۈش، زامانىۋى مەدەنىيەت ئارقىلىق يېتەكلەش، ئەسەبىيلىكنى تۈگىتىش قاتارلىق ئالاھىدە بەتلىرىمىز سۈرەت، شېئىر، ھەجۋىي رەسىم قاتارلىق كۆپ خىل ئىپادىلەش شەكىللىرى ئارقىلىق كۆپچىلىك بىلەن يۈز كۆرۈشۈپ، دېھقان – چارۋىچىلارنىڭ ياقتۇرۇشىغا ئېرىشتى، بولۇپمۇ ئەسەبىيلىكنى تۈگىتىش تېمىسىدىكى ئالاھىدە بېتىمىز ئاساسىي قاتلامغا تارقىتىلغاندىن كېيىن دېھقان – چارۋىچىلار تالىشىپ ئوقۇدى، نۇرغۇن ناھىيە، شەھەر بەس – بەستە تېلېفون قىلىپ، بۇ ئالاھىدە بەتلەرنى كۆپەيتىپ بېسىپ تارقىتىشىمىزنى تەلەپ قىلدى.
</S>
<S ID=22285>
    بۇلتۇر ‹‹شىنجاڭ دېھقانلار گېزىتى›› 52 سان چىقىرىلدى، بەش خىل تىلدا جەمئىي 9 مىليون 696 مىڭ نۇسخا بېسىلدى، ھەر بىر ساننىڭ ئوتتۇرىچە تارقىتىلىش نىسبىتى 200 مىڭ نۇسخا بولدى.
</S>
<S ID=22286>
‹‹شىنجاڭ دېھقانلار گېزىتى›› ئاپتونوم رايونىمىزدىكى يېزىق تۈرى ۋە تىراژى ئەڭ كۆپ، قاپلاش دائىرىسى ئەڭ كەڭ، تەسىر كۈچى زور گېزىتكە ئايلاندى.
</S>
<S ID=22287>
    ئىگىلىشىمچە، ‹‹شىنجاڭ گېزىتى. دېھقانلار ھەپتىلىك گېزىتى›› (ئۇيغۇرچە، خەنزۇچە) 2012 – يىلى فېۋرالدا سىناق تەرىقىدە نەشر قىلىنىپ تارقىتىلغان، ‹‹شىنجاڭ گېزىتى. دېھقانلار ھەپتىلىك گېزىتى›› دېگەن نام مايدا ‹‹شىنجاڭ دېھقانلار گېزىتى›› دەپ ئۆزگەرتىلگەن.
</S>
<S ID=22288>
‹‹شىنجاڭ دېھقانلار گېزىتى›› يەنە قازاقچە، موڭغۇلچە، قىرغىزچە ئۈچ خىل يېزىقتىمۇ ماس قەدەمدە نەشر قىلىنىپ تارقىتىلغان.
</S>
<S ID=22289>
تۆت يىلدىن بۇيان ئاپتونوم رايونلۇق پارتكوم تەشۋىقات بۆلۈمىنىڭ رەھبەرلىكى، شىنجاڭ گېزىتى پارتكومىنىڭ ماھىر كۈچلەرنى تەشكىللەپ، مۇخبىرلىق ۋە تەھرىرلىك خىزمىتىنى كۈچەيتىشى نەتىجىسىدە ‹‹شىنجاڭ دېھقانلار گېزىتى››نىڭ گېزىت سۈپىتى يىلدىن – يىلغا ياخشىلىنىپ، دېھقان – چارۋىچىلارنىڭ ئالقىشىغا ئېرىشتى.
</S>
<S ID=22290>
بۇ يىل، ئاپتونوم رايون مالىيەسى داۋاملىق 10 مىليون 450 مىڭ يۈەن ئاجرىتىپ ‹‹شىنجاڭ دېھقانلار گېزىتى››نىڭ بەش خىل تىلدا نەشر قىلىنىپ، ئاپتونوم رايونىمىزدىكى بولۇپمۇ جەنۇبىي شىنجاڭ يېزىلىرىدىكى پارتىيە ئەزالىرى، ئاساسىي قاتلامدىكى ئونبېشى ۋە ئاز سانلىق مىللەت دېھقان – چارۋىچى ئاممىسىنىڭ ‹‹شىنجاڭ دېھقانلار گېزىتى››نى ھەقسىز ئوقۇشىغا كاپالەتلىك قىلىدۇ. 
</S>
</TEXT>
/BODY
/DOC