<DOC>
<DOCID>TIANSHAN.545004</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-08-29 16:26:19</DATE>
</HEADER>
<BODY>
<HEADLINE>
<S ID=43847>
مەدەنىيەت ساياھىتىنىڭ مەزمۇنى ئۆزگىرىپ كەتمىسۇن
</S>
</HEADLINE>
<TEXT>
<S ID=43848>
خۇاڭ جۇڭشيەن
</S>
<S ID=43849>
    ھازىر مەدەنىيەت ساياھىتى بازارلىق ساياھەت بولۇپ قالدى، جايلار مەدەنىيەت ساياھەت تۈرلىرىنى كەينى – كەينىدىن بارلىققا كەلتۈرۈپ، مەدەنىيەتنى ساياھەتكە تۈرتكە بولىدىغان ئامىل قىلدى.
</S>
<S ID=43850>
شۇنىڭ بىلەن بىللە ساياھەتنى تەرەققىي قىلدۇرۇش داۋامىدا كۆز ئالدىدىكى مەنپەئەتكە بېرىلىپ كېتىش خاھىشى ئەۋج ئالغانلىقتىن، ساياھەت مەھسۇلاتلىرىنىڭ مەدەنىيەت ئىچكى مەزمۇنى مول بولماسلىق، مەدەنىيەت قىممىتىنى بۇرمىلاش ۋە مەدەنىيەتنىڭ تەسىرى ئاجىزلىشىشنى كەلتۈرۈپ چىقىرىپ، مەنپەئەتنىلا كۆزلەپ، گۇمانىتارلىق بولماسلىق؛ مەنزىرە رايونىلا بولۇپ، مەدەنىيەت بولماسلىقتەك ۋەزىيەتنى پەيدا قىلدى.
</S>
<S ID=43851>
نەتىجىدە، مەدەنىيەت ساياھىتىنىڭ مەزمۇنى چاكىنىلىشىپ كەتتى.
</S>
<S ID=43852>
    ھازىر مەدەنىيەت ساياھىتىنى باشلىغان نۇرغۇن ئورۇن مەدەنىيەتنى كوزىر قىلغان بولسىمۇ، ئەندىزە ئۇقۇمى ۋە تەرەققىيات تەپەككۇرىدىن كونكرېت مەشغۇلاتقىچە نۇرغۇن مەسىلە مەۋجۇت.
</S>
<S ID=43853>
    بىرىنچىدىن، بەزى جايلار ساياھەتنى تەرەققىي قىلدۇرۇشتا مەنپەئەتكە بېرىلىپ كېتىپ، ئىقتىسادىي نىشاننى بەك چوڭ بېكىتىپ، مەدەنىيەتنى ساياھەتچىلەرنى جەلىپ قىلىدىغان ۋاسىتە قىلىۋالدى، يەنە بەزى جايلار مەدەنىيەتنى قوغدىماي، ئۇنىڭغا ۋارىسلىق قىلماي، باش قاتۇرۇپ باشقۇرماي، ئەكسچە بايلىق، دەپ قاراپ، كۆز ئالدىدىكى مەنپەئەتنى دەپ كەلگۈسى مەنپەئەتنى قۇربان قىلدى.
</S>
<S ID=43854>
ئەنئەنىۋى مەدەنىيەت سودىغا يول بەرگەنلىكتىن، مەدەنىيەت چەكلىمىسىز ئىستېمال قىلىنىپ، ئۇنىڭ ئەسلىي ئەھۋالى خاتا چۈشەندۈرۈلدى، مەدەنىيەتنىڭ ئەھمىيىتى ۋە قىممىتىگە سەل قارالدى.
</S>
<S ID=43855>
    ئىككىنچىدىن، ساختا مەدەنىيەت بازار تاپتى.
</S>
<S ID=43856>
مەدەنىيەت ساياھەتچىلەرنى ساياھەت مەنزىرە نۇقتىلىرىغا جەلپ قىلىدىغانلىقى ئۈچۈن، نۇرغۇن جاي ھەر خىل مەدەنىيەت بەلگىلىرىنى قېزىپ ۋە دۆۋىلەپ، ھەتتا مەدەنىيەتنى زورمۇزور كۆچۈرۈپ كېلىپ ياكى ئويدۇرۇپ چىقىرىپ مەنزىرە رايونلىرىنى پەدەزلىگەچكە، ساختا مەدەنىيەت كۆپىيىپ كەتتى.
</S>
<S ID=43857>
بۇ تارىخىي ماتېرىياللارنى توقۇش، تارىخىي ھېكايىلەرنى قۇشۇۋېلىش، مەدەنىيەت يادىكارلىقى ۋە ئاسار – ئەتىقىلەرنى ياسىۋېلىش قاتارلىق جەھەتلەردە ئىپادىلىنىپ، ناھايىتى ئېغىر ئاقىۋەتلەرنى كەلتۈرۈپ چىقاردى.
</S>
<S ID=43858>
بىر تەرەپتىن، ساياھەت مەنزىرە رايونلىرىنىڭ ئىناۋېتىگە داغ تەككۈزۈپ، يەرلىك ساياھەت بازىرىنىڭ پۈتكۈل ئوبرازىغا تەسىر يەتكۈزدى؛ يەنە بىر تەرەپتىن، ساياھەتچىلەر ساختا مەدەنىيەتنى پەرق ئىتەلمىگەچكە، مەدەنىيەت ساياھىتى ھەقىقىي قىممىتىنى يوقاتتى.
</S>
<S ID=43859>
    ساياھەت مەنزىرە رايونلىرى مەنپەئەتكە بېرىلىپ كەتكەندىن سىرت، بەزى ساياھەت يېتەكچىلىرى ۋە ساياھەتچىلەرنىڭ مەدەنىيەت ساپاسىنىڭ تۆۋەنلىكىمۇ مەدەنىيەت ساياھىتىنىڭ مەزمۇنىنىڭ ئۆزگىرىپ كېتىشىدىكى مۇھىم ئامىل.
</S>
<S ID=43860>
نۇرغۇن ساياھەتچى پۈتۈنلەي تاماشا قىلىش پوزۇتسىيەسىدە بولۇپ، ساياھەت قىلغاندا مەدەنىيەتنى چۈشۈنۈشكە باش قاتۇرمايدۇ، مەدەنىيەت ئۈستىدە ئىزدىنىش ئىستىكى يوق، يەرلىك مەدەنىيەت توغرىسىدا چۈشەنچە ھاسىل قىلىشنى خالىمايدۇ، نۇرغۇن ساياھەت يېتەكچىسى بەزى جايلاردىكى ئاجايىپ – غارايىپ ھېكايىلەرنى سۆزلەشكە بېرىلىپ كېتىپ، ھەقىقىي مەدەنىيەت جەۋھەرلىرىنى تىلىنىڭ ئۇچىدىلا سۆزلەپ قويغاچقا، ساياھەتچىلەر مەدەنىيەت يادىكارلىقلىرىنى يۈزەكى چۈشەنگەن، ھەتتا خاتا چۈشەنگەن.
</S>
<S ID=43861>
    مەدەنىيەت ساياھەتنىڭ مۇنبەت تۇپرىقى، مەدەنىيەت مەزمۇنى كەمچىل بولغان ساياھەت ھامىنى لەززەتسىز ھەم بىمەنە بولىدۇ، مەدەنىيەت بايلىقى چوڭقۇر قېزىلمىغان ساياھەتنىڭ ئۆمرى قىسقا بولىدۇ.
</S>
<S ID=43862>
مەدەنىيەت ساياھىتى قۇرۇق شوئار بولۇپ قالماستىن، ساياھەتنىڭ تەرەققىيات ئەمەلىيىتىگە چوڭقۇر سىڭدۈرۈلگەن مۇھىم ئىدىيە بولۇشى كېرەك.
</S>
<S ID=43863>
شۇڭا مەدەنىيەت ساياھىتىنى تەرەققىي قىلدۇرۇش ئۈچۈن، مەنزىرە رايونلىرىنى مەدەنىيەتنىڭ ئىچكى مەزمۇنىنى تۇنۇشتۇرىدىغان كۆزنەككە ئايلاندۇرۇش، ساياھەتچىلەرگە جايلارنىڭ مەدەنىيىتى ۋە ئۆرپ – ئادەتلىرىنى تونۇشتۇرۇش، ساياھەت ئارقىلىق ئاۋامنىڭ مەدەنىيەت ساپاسىنى ئۆستۈرۈش كېرەك.
</S>
<S ID=43864>
مانا بۇ مەدەنىيەت ساياھىتىنىڭ ئاساسى مەقسىتىدۇر. 
</S>
<S ID=43865>
   
</S>
</TEXT>
/BODY
/DOC