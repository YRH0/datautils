<DOC>
<DOCID>TIANSHAN.503883</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-03-01 19:30:39</DATE>
</HEADER>
<BODY>
<HEADLINE>
<S ID=17209>
كۆلياقا كەنتىدە يېڭىلىق كۆپ بولدى
</S>
</HEADLINE>
<TEXT>
<S ID=17210>
   قېيۇم قادىر خەۋەر قىلىدۇ: باركۆل ناھىيەسىنىڭ كۆلياقا يېزىسىنىڭ كۆلياقا كەنتىدىكى قازاق چارۋىچى سايرام يېقىندا كەنتكە چۈشكەن كادىرلارنىڭ ياردىمىدە تور دۇكىنى ئېچىپ، شىنجاڭ ئېلېكتىرونلۇق سودا پەن – تېخنىكا رايونى بىلەن ھەمكارلىشىپ، كەنتتىكى يەرلىك مەھسۇلاتلارنى ‹‹تاۋباۋ››، ‹‹تيەنماۋ››، ‹‹جىڭدۇڭ›› قاتارلىق داڭلىق سودا تور بېكەتلىرى ئارقىلىق ئوڭۇشلۇق بازارغا سالدى.
</S>
<S ID=17211>
يەرلىك مەھسۇلاتلارنى توردا سېتىش كۆلياقا كەنتىگە نىسبەتەن بىر يېڭىلىق ھېسابلىنىدۇ.
</S>
<S ID=17212>
   كۆلياقا كەنتىدە 691 ئائىلىلىك 2163 نوپۇس بولۇپ، قازاقلار ئومۇمىي نوپۇسنىڭ %90 ىنى ئىگىلەيدۇ، كەنتتىكىلەر ئاساسلىق چارۋىچىلىققا تايىنىدىغان بولغاچقا، قۇرت، سۈرلەنگەن گۆش، قېزا، چەشمە بۇيۇملىرى قاتارلىق بازارلىق مەھسۇلاتلارنى كەنتتىكى ھەممە ئائىلىلەردىن تاپقىلى بولىدۇ، لېكىن سېتىش قىيىنچىلىقى سەۋەبىدىن، بەلگىلىك ئىقتىسادىي ئۈنۈم يارىتالماي كەلگەنىدى.
</S>
<S ID=17213>
قومۇل ۋىلايەتلىك پەن – تېخنىكا ئىدارىسى قاتارلىق ئورۇنلاردىن كۆلياقا كەنتىگە چۈشكەن كادىرلار چارۋىچىلارنىڭ يەرلىك مەھسۇلاتلارنى سېتىش جەھەتتىكى قىيىنچىلىقىنى كۆزدە تۇتۇپ، تور دۇكىنى ئېچىشنى لايىق تاپتى ھەم كۆلياقا كەنتىدىكى چارۋىچى سايرام تور دۇكىنى ئېچىشقا ئەڭ مۇۋاپىق نامزات بولۇپ تاللاندى، چۈنكى ئۇ 2002 – يىلى بىڭتۈەن مىللىي پېداگوگىكا مەكتىپىنى پۈتكۈزگەندىن كېيىن، ئىككى يىل مەخسۇس كومپيۇتېر ۋە سۈرەتكە ئېلىش تېخنىكىسىنى ئۆگەنگەن، شۇنداقلا كەنتتە باشلامچى بولۇپ ئۆز ئالدىغا ئىگىلىك تىكلەپ، كومپيۇتېر مۇلازىمىتى بىلەن شۇغۇللانغان ياشلارنىڭ بىرى ئىدى.
</S>
<S ID=17214>
كادىرلار سايرامنىڭ كومپيۇتېر تېخنىكىسى پۇختا بولۇشتەك ئارتۇقچىلىقىنى كۆزدە تۇتۇپ، 10 مىڭ يۈەن مەبلەغ ئاجرىتىپ، ئۇنىڭغا ‹‹تاۋباۋ››دا تور دۇكىنى ئېچىپ بەردى ۋە كومپيۇتېر قاتارلىق ئۈسكۈنىلەرنى سەپلەپ بەردى.
</S>
<S ID=17215>
خىزمەت گۇرۇپپىسىنىڭ باشلىقى چېن بو مۇنداق دېدى: بىز تور دۇكىنىنى ئاچقاندىن كېيىن، داڭلىق فوتوگراف تەكلىپ قىلىپ، سۈت ۋە گۆش مەھسۇلاتلىرى، چەشمە بۇيۇملارنى تۈرگە ئايرىپ سۈرەتكە ئېلىپ، تور بېتىگە چىقىرىپ، تور بېتىنىڭ جەلپكارلىقىنى تېخىمۇ ئاشۇردۇق.
</S>
<S ID=17216>
   ھازىر كەنتتىكى يەرلىك مەھسۇلاتلار تور دۇكىنىدا بىۋاسىتە سېتىش ۋە ئېلېكتىرونلۇق سودا سۇپىسىدا ۋاكالىتەن سېتىشتەك ئۇسۇللار ئارقىلىق سېتىلىپ، چارۋىچىلارنىڭ كىرىمىنى ئاشۇرۇشتىكى يېڭى يول بولۇپ قالدى.
</S>
<S ID=17217>
‏
</S>
</TEXT>
/BODY
/DOC