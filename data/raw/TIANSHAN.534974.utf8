<DOC>
<DOCID>TIANSHAN.534974</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-15 15:49:00</DATE>
</HEADER>
<BODY>
<HEADLINE>
<S ID=33425>
نىلقا ناھىيەسىدە كەنت مەدەنىيەت بازا قۇرۇلۇشى زور كۈچ بىلەن ئېلىپ بېرىلماقتا
</S>
</HEADLINE>
<TEXT>
<S ID=33426>
   ئىختىيارىي مۇخبىرىمىز نەبىجان ئەخمەت خەۋىرى: يېقىنقى يىللاردىن بۇيان، نىلقا ناھىيەسىدە كەنت مەدەنىيەت بازا قۇرۇلۇشى زور كۈچ بىلەن ئېلىپ بېرىلىپ، كەنت ئاھالىلىرىنىڭ ئىش بېجىرىشىگە قولايلىق يارىتىلىپلا قالماستىن، ئۇلارنىڭ ئىشتىن سىرتقى مەدەنىيەت تۇرمۇشى بېيىتىلدى.
</S>
<S ID=33427>
   8-ئىيۇل مۇخبىر نىلقا بازىرى سارمەھەللە كەنتىدە 1200 كىۋادرات مېتىر كۆلەمدىكى كەنت ئۇنىۋېرسال مۇلازىمەت بىناسىنىڭ ئاساسىي گەۋدە قىسمىنىڭ پۈتكەنلىكىنى كۆردى. بۇ كەنت بازىسىدا بۇلتۇر 8-ئايدا قۇرۇلۇش باشلانغان بولۇپ، بۇ قۇرۇلۇشقا 2 مىليون 600 مىڭ يۈەن مەبلەغ سېلىنغان، قۇرۇلۇشنىڭ ئىگىلىگەن كۆلىمى 5 مو كېلىدۇ، قۇرۇلۇش بۇ يىل ئىيۇلنىڭ ئاخىرى تاماملىنىدىكەن.
</S>
<S ID=33428>
   يېڭىدىن سېلىنغان كەنت ئۇنىۋېرسال مۇلازىمەت بىناسى پۈتكەندىن كېيىن، كەنت بازىسىنىڭ ئۇنىۋېرسال كۈچى يەنىمۇ ئېشىپ، ئۆلچەملەشكەن ئىشخانا، يىغىن زالى، قىرائەتخانا، رادىيو-تېلېۋىزىيە ئاڭلىتىش ئۆيى، چېنىقىش ئۆيى، ياشانغانلار پائالىيەت ئۆيى تەسىس قىلىنغان، ئىش بېجىرىش، ئۆگىنىش، كۆڭۈل ئېچىش، چېنىقىش بىر گەۋدىلەشكەن كەنت بازىسىغا ئايلىنىدىكەن، شۇنداقلا كەنت كادىرلىرى ۋە كەنت ئاھالىلىرىگە ھەر جەھەتتىن زور قولايلىق يارىتىلىدىكەن.
</S>
<S ID=33429>
   نىلقا ناھىيەسى يېقىنقى يىللاردىن بۇيان، يۇقىرىدىن تۈر مەبلىغى ھەل قىلىش، ناھىيە، يېزىلار مەبلەغنىڭ بىر قىسمىنى چىقىرىش، دېھقان-چارۋىچىلار ئەمگەك كۈچى چىقىرىش قاتارلىق ئۇسۇللار ئارقىلىق مەبلەغ غەملەپ، كەنتلەردە ئىشخانا، مەدەنىيەت ئۆيى، تەنتەربىيە ئۆيى، چېنىقىش ئۆيى، قىرائەتخانا بىر گەۋدىلەشكەن كەنت بازا قۇرۇلۇشىنى زور كۈچ بىلەن ئېلىپ بېرىپ، دېھقان-چارۋچىلارغا ئىش بېجىرىش، تۈرلۈك مەدەنىيەت-تەنتەربىيە پائالىيەتلىرى بىلەن شۇغۇللىنىش شارائىتى يارىتىپ بېرىپ، دېھقان-چارۋىچىلارنىڭ پەن -مەدەنىيەت ساپاسىنى ئۈزلۈكسىز يۇقىرى كۆتۈردى.
</S>
</TEXT>
/BODY
/DOC