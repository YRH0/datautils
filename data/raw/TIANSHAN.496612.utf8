<DOC>
<DOCID>TIANSHAN.496612</DOCID>
<HEADER>
<CLASS>شىنجاڭ</CLASS>
<DATE>2016-02-09 15:55:50</DATE>
</HEADER>
<BODY>
<HEADLINE>
<S ID=9945>
بىز چاغاننى بىللە ئۆتكۈزىمىز
</S>
</HEADLINE>
<TEXT>
<S ID=9946>
    مۇخبىرىمىز گەي يۇجۈن، ئىختىيارىي مۇخبىرىمىز ما خۇي خەۋەر قىلىدۇ: دېھقانلار كالېندارى بويىچە چاغاننىڭ 1 - كۈنى چۈشتىن بۇرۇن، ئىشىكنىڭ چېكىلىشى بىلەن تەڭ قۇتۇبى ناھىيەسىدىكى «ئالتۇنخان» مېھرىبانلىق يەتكۈزۈش مۇلازىمەت ئەترىتىنىڭ باشلىقى ۋاڭ گۇيجېن موماينىڭ ئۆيىگە ئىككى مېھمان كىرىپ كەلدى، ئۇلار موماينىڭ كونا قوشنىلىرى خەيرىنسا بىلەن نۇرگۈل ئىدى.
</S>
<S ID=9947>
    −− چاغىنىڭىزغا مۇبارەك بولسۇن!
</S>
<S ID=9948>
ئۆيىڭىزگە پەتىلەپ كەلدۇق، بۇ بىز سالغان ساڭزا، تېتىپ بېقىڭلار، −− دېدى خەيرىنسا بىلەن نۇرگۈل ۋاڭ گۇيجېندىن ئەھۋال سوراپ، ئۇنىڭغا ئېلىپ كەلگەن سوۋغاتنى بەرگەچ.
</S>
<S ID=9949>
دوستلىرىنىڭ چاغاننى تەبرىكلەپ كەلگەنلىكىنى كۆرگەن 72 ياشلىق ۋاڭ گۇيجېن موماي ناھايىتى خۇش بولۇپ، خەيرىنسا، نۇرگۈل بىلەن قۇچاقلىشىپ كۆرۈشتى.
</S>
<S ID=9950>
    ۋاڭ گۇيجېن موماي ئۇچىسىغا قىپقىزىل ئەنئەنىۋى كىيىم كىيىۋالغان بولۇپ، ئۆيدىكى تاماق شىرەسىگە خىلمۇ خىل كەمپۈت ۋە قۇرۇق مېۋە - چىۋىلەر تىزىلغان، تامغا جۇڭگو تۈگۈچى ئېسىلغانىدى، تېلېۋىزوردا مەركىزىي تېلېۋىزىيە ئىستانسىسىنىڭ چاغانلىق سەنئەت كېچىلىكى قويۇلۇۋاتقان بولۇپ، ئۆي ئىچى قويۇق چاغان كەيپىياتىغا چۆمگەنىدى.
</S>
<S ID=9951>
    −− ھەدە، بۈگۈن سوفىيەمۇ چاغىنىڭىزنى تەبرىكلەپ بىز بىلەن بىللە كەلمەكچى ئىدى، لېكىن ئېغىر زۇكامداپ قالغاچقا كېلەلمەي، سىزگە سالام ئېيتتى! −− دېدى نۇرگۈل ۋاڭ گۇيجېننىڭ قولىنى تۇتۇپ تۇرۇپ.
</S>
<S ID=9952>
    نۇرگۈل ۋاڭ گۇيجېن موماينىڭ كونا قوشنىسى ئىدى.
</S>
<S ID=9953>
1993 - يىلى 7 - ئايدا نۇرگۈل ئابباس بىلەن توي قىلدى.
</S>
<S ID=9954>
ئۇزاق ئۆتمەي ئابباس بەختكە قارشى قاتناش ۋەقەسىگە ئۇچراپ، پالەچ بولۇپ يېتىپ قالدى.
</S>
<S ID=9955>
بۇ، نۇرگۈل ئۈچۈن ئوچۇق ھاۋادا چاقماق چاققاندەك بىر ئىش بولدى.
</S>
<S ID=9956>
شۇنىڭدىن باشلاپ ۋاڭ گۇيجېن دائىم نۇرگۈلنىڭ ئىشلىرىغا قارىشىپ بەردى ۋە گۈرۈچ، ئۇن، سۇ يېغى قاتارلىقلارنى يەتكۈزۈپ بېرىپ، نۇرگۈلنىڭ قىيىن ئۆتكەلدىن ئۆتۈشىگە ياردەم بەردى.
</S>
<S ID=9957>
پالەچ بولۇپ ئۇزاق يىل ئورۇن تۇتۇپ يېتىپ قالغان ئابباس 2011 - يىلى قىزىلئۆڭگەچ راكى بىلەن قازا قىلدى.
</S>
<S ID=9958>
بۇ چاغدا ۋاڭ گۇيجېن موماي نۇرگۈلگە 5000 يۈەن ياردەم قىلدى، يەنە ئۇنىڭغا ئاممىۋى قاتناش شىركىتىدىن خىزمەت تېپىپ بەردى.
</S>
<S ID=9959>
    ئون نەچچە يىل ئۆتۈپ كەتتى، ۋاڭ گۇيجېن موماي بىلەن نۇرگۈل بىر ئائىلە كىشىلىرىدەك ياخشى ئۆتتى، ھەر يىلى ھېيت - بايراملاردا، بۇ ئىككى ئائىلە ئۆزئارا پەتىلىشىپ، ئەھۋال سورىشىپ ئۆتۈۋاتىدۇ.
</S>
<S ID=9960>
نۇرگۈلنىڭ 12 ياشقا كىرگەن قىزى سوفىيە ۋاڭ گۇيجېننى «موما»، دەپ چاقىرىدۇ.
</S>
<S ID=9961>
نۇرگۈل: ھەدە، ئەينى چاغدا سىز بولمىغان بولسىڭىز مەن ھازىرقى كۈنگە ئۇلىشالمىغان بولاتتىم.
</S>
<S ID=9962>
قىزىم سىزدىن ئۆگىنىپ، چوڭ بولسام ياردەمگە ئېھتىياجلىق كىشىلەرگە ياردەم بېرىمەن، دەيدۇ، دېدى.
</S>
<S ID=9963>
    ۋاڭ گۇيجېن موماي بۇ يىل 62 ياشقا كىرگەن خەيرىنسا بىلەنمۇ 20 نەچچە يىللىق كونا قوشنىلاردىن، خەيرىنسا ئۆزى تەشەببۇسكارلىق بىلەن ۋاڭ گۇيجېن قۇرغان «ئالتۇنخان» مېھرىبانلىق يەتكۈزۈش مۇلازىمەت ئەترىتىگە كىرىپ، ۋاڭ گۇيجېننىڭ باشقىلارغا قىزغىن ياردەم بېرىشىدەك ساخاۋەتلىك ئىشلىرىغا شاھىت بولدى.
</S>
<S ID=9964>
خەيرىنسا: ۋاڭ گۇيجېن ھەدەم قىلغان ياخشى ئىشلار بەك كۆپ، مەنمۇ ھەدەم بىلەن بىر يولدا مېڭىپ، كىشىلەرگە ياردەم قىلىدىغان ئىشلارنى كۆپرەك قىلىمەن، دېدى.
</S>
<S ID=9965>
    ۋاڭ گۇيجېن موماي نۇرگۈل بىلەن خەيرىنسانىڭ كۆڭلىدىكى گەپلەرنى ئاڭلاپ ناھايىتى تەسىرلەندى.
</S>
<S ID=9966>
ئۇ: ھەر مىللەت ئامما ئۆزئارا كۆيۈنۈپ، ئۆزئارا ياردەملەشسە، جەمئىيىتىمىز تېخىمۇ ئىناق بولىدۇ، دېدى.
</S>
<S ID=9967>
    −− يۈرۈڭلار، بىز باشقا ھەمشىرىلەرنىڭ ئۆيىگە پەتىگە بارايلى! −− دېدى ۋاڭ گۇيجېن تەكلىپ بېرىپ.
</S>
<S ID=9968>
    −− ماقۇل، ماڭايلى! −− دېدى نۇرگۈل بىلەن خەيرىنسا ۋاڭ گۇيجېن موماي بىلەن بىللە ئىشىكتىن چىققاچ...
</S>
</TEXT>
/BODY
/DOC