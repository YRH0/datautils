<DOC>
<DOCID>TIANSHAN.493557</DOCID>
<HEADER>
<CLASS>شىنجاڭ</CLASS>
<DATE>2016-01-27 12:50:46</DATE>
</HEADER>
<BODY>
<HEADLINE>
<S ID=6650>
چوكتۇ: ‹‹قېنىپ بىر ئۇخلىۋالغۇم بار››
</S>
</HEADLINE>
<TEXT>
<S ID=6651>
  لى ياڭ، سۈي يۈنيەن،  لو مىڭ
</S>
<S ID=6652>
   1 – ئاينىڭ 23 – كۈنى چۈشتىن كېيىن سائەت 16 دە، ئۈرۈمچى شەھىرىنىڭ ‹‹ئاسىيا كىندىكى›› جەنۇبىي يولىغا جايلاشقان C4 تەكشۈرۈش نۇقتىسىدا خەلق ساقچىسى چوكتۇنى كۆرگەن ۋاقتىمىزدا، ئۇ بىللە ئىشلەيدىغان ساقچى ياردەمچىسى بىلەن ساياھەتچىلەرنىڭ تەلىپىگە قانداق جاۋاب قايتۇرۇش توغرىسىدا پىكىرلىشىۋاتقان ئىكەن.
</S>
<S ID=6653>
بۇ يەر مەيدان – ساراي سىرتىدا تەسىس قىلىنغان بەش تەكشۈرۈش نۇقتىسىنىڭ بىرى بولۇپ، شىنجاڭ مۇز تەنھەرىكىتى مەركىزىگە ئىككى كىلومېتىر كېلەتتى.
</S>
<S ID=6654>
ئۇنىڭ ۋەزىپىسى تەكشۈرۈش نۇقتىسىدىكى قاتناش ساقچىسى، ئالاھىدە ساقچىلار بىلەن ھەمكارلىشىپ، كېلىپ – كېتىۋاتقان ئاپتوموبىللارنى تەكشۈرۈپ ئېنىقلاپ، كىنىشكىسى بار ئاپتوموبىللار ۋە كىشىلەرنى ئۆتكۈزۈش ئىدى.
</S>
<S ID=6655>
   بۇ تەكشۈرۈش نۇقتىسىدا ئۈچ خەلق ساقچىسى، ئۈچ ساقچى ياردەمچىسى ئالمىشىپ ۋەزىپە ئىجرا قىلىدىغان بولۇپ، ھەر كۈنى ئىككى ئادەم ئىشلەيتتى، بۇ چوكتۇنىڭ بۇ يەردە 12 سائەت تۇرىدىغانلىقىدىن دېرەك بېرىدۇ.
</S>
<S ID=6656>
ئۇلارنىڭ ‹‹ئىشخانا›› دېگىنى ئەمەلىيەتتە كونتېينېردىن ياسالغان ئاددى ۋاقىتلىق ئۆي ئىدى.
</S>
<S ID=6657>
12 كىۋادرات مېتىرلىق كىچىك ئۆي ناھايىتى تار بولۇپ، تامنىڭ بۇلۇڭىغا ئالتە يەشىك تەييار چۆپ، تۆت يەشىك مىنېرال سۇ ۋە بىر قانچە يەشىك سۈت قويۇلغانىدى، بۇلارنى ئەتىگەندە ناھىيەلىك ج خ ئىدارىسىنىڭ رەھبەرلىرى ئەكىلىپ بەرگەن ئىكەن.
</S>
<S ID=6658>
   26 ياشلىق چوكتۇ ئۈرۈمچى ناھىيەلىك ج خ ئىدارىسى تولى يېزىلىق ساقچىخانىسىنىڭ ساقچىسى بولۇپ، ساقچى بولغىنىغا ئون يىل بولغان، ئۇ موڭغۇل بولۇپ، ئۇيغۇرچە، قازاقچىگە پىششىق ئىدى.
</S>
<S ID=6659>
بۇ ئۇنىڭ يىل بويى دېھقانچىلىق، چارۋىچىلىق رايونلىرىدا خىزمەت قىلغانلىقى بىلەن مۇناسىۋەتلىك ئىدى.
</S>
<S ID=6660>
چوكتۇ مۇنداق دېدى: ‹‹بىر قىسىم يەرلىك چارۋىچىلارنىڭ مەيدان – سارايلارغا كىرىپ مۇسابىقە كۆرۈش قىزغىنلىقى ناھايىتى يۇقىرى، لېكىن كىنىشكىسى يوق، بېلىتىمۇ يوق، مەن ئۇلارغا قەيەردە بېلەت سېتىۋالسا بولىدىغانلىقى، مۇسابىقە مەيدانىغا قانداق كىرىدىغانلىقىنى چۈشەندۈرۈشكە مەسئۇل، بۇمۇ بىخەتەرلىكنى قوغداش خىزمىتىنىڭ بىر قىسمى››.
</S>
<S ID=6661>
   چۈشتىن كېيىن سائەت 16 بولغاندا، قۇياش نۇرى ئاجىزلىدى، يول ئېغىزىدا بەش مىنۇت تۇرغىنىمىزغا قولىمىزدىكى قەلەمنىڭ سىياھسىمۇ مۇزلاپ خەت يازغىلى بولمىدى، چوكتۇ ئۆزىنىڭ گەرچە يۇڭ پوپايكا، تىۋىتلىق پوپايكا، پاختىلىق چاپانلارنى كىيىۋالغان بولسىمۇ، سوغۇق شامالدا تېزلا توڭۇپ كېتىدىغانلىقىنى، ھەر يېرىم سائەتتە بىر قېتىم ئالمىشىپ تۇرىدىغانلىقىنى، ئۇنداق قىلمىسا سوغۇققا چىدىيالمايدىغانلىقىنى ئېيتىپ بەردى.
</S>
<S ID=6662>
   كېچىدە نۆۋەتچىلىك قىلىش تېخىمۇ جاپالىق ئىدى.
</S>
<S ID=6663>
چوكتۇ كۇلۇپ تۇرۇپ مۇنداق دېدى: ‹‹كەچتە سىرتنىڭ تېمپېراتۇرىسى نۆلدىن تۆۋەن 30 – 40 گرادۇسقا چۈشۈپ قالىدۇ، سىرتتا تۇرۇپ قالساق، پۇت – قوللىرىمىز مۇزلاپ ئۆزىمىزنىڭ ئەمەستەكلا بولۇپ كېتىدۇ.
</S>
<S ID=6664>
1 – ئاينىڭ 8 – كۈنىدىن باشلاپ توختىماي ئىشلەۋاتقىنىمغا يېرىم ئاي بولدى، ھازىرقى ئارزۇيۇم قېنىپ بىر ئۇخلىۋېلىش!
</S>
<S ID=6665>
لېكىن مەملىكەتلىك قىشلىق تەنھەرىكەت مۇسابىقىسى ئۈچۈن ھەر قانداق قىيىنچىلىقنى يېڭىمەن!››
</S>
<S ID=6666>
‏
</S>
</TEXT>
/BODY
/DOC