<DOC>
<DOCID>TIANSHAN.533787</DOCID>
<HEADER>
<CLASS>شىنجاڭ</CLASS>
<DATE>2016-07-11 10:50:14</DATE>
</HEADER>
<BODY>
<HEADLINE>
<S ID=32503>
ئاپتونوم رايونىمىز ۋە شىنجاڭ ئىشلەپچىقىرىش–قۇرۇلۇش بىڭتۈەنى جېجياڭ ئۆلكىسى بىلەن رايون ئاتلاپ داۋالاش ھېساباتى قىلالايدىغان بولدى
</S>
</HEADLINE>
<TEXT>
<S ID=32504>
   مۇخبىر مۇبارەك ئىسمائىلنىڭ ئاپتونوم رايونلۇق ئادەم كۈچى بايلىقى ۋە ئىجتىمائىي كاپالەت نازارىتىدىن ئىگىلىشىچە، ئاپتونوم رايونىمىز ۋە شىنجاڭ ئىشلەپچىقىرىش – قۇرۇلۇش بىڭتۈەنى بۇ يىل 28 – ئىيۇندىن باشلاپ جېجياڭ ئۆلكىسى بىلەن رايون ئاتلاپ داۋالاش ھېساباتى قىلالايدىغان بوپتۇ.
</S>
<S ID=32505>
   ئىگىلىنىشىچە، شىنجاڭ ئۇيغۇر ئاپتونوم رايونى بىلەن جېجياڭ ئۆلكىسى 2016 – يىلى 1 – ئايدا ‹‹جېجياڭ ئۆلكىسى بىلەن شىنجاڭ ئۇيغۇر ئاپتونوم رايونىنىڭ رايون ئاتلاپ داۋالاش ھېساباتى قىلىش ھەمكارلىق كېلىشىمى››نى ئىمزالاپ، ئىككى جايدا رايون ئاتلاپ داۋالاش ھېساباتى قىلىشنى يولغا قويۇش پىلانىنى تۈزۈپ، ئىككى جايدا رايون ئاتلاپ داۋالاش ھېساباتى قىلىشتا ‹‹سۇغۇرتىغا قاتناشقان جاينىڭ سىياسىتى، داۋالانغان ئورۇننىڭ باشقۇرۇشىغا ئەمەل قىلىش، تىزىملىكنى ئۆزئارا ئېتىراپ قىلىش، ھېسابات بوغۇشنى بىرلىككە كەلتۈرۈش›› سىياسىتىنى يۈرگۈزگەن. بۇنداق بولغاندا سۇغۇرتىلانغۇچى ئىككى جايدا دوختۇرخانىدا يېتىپ داۋالىنىپ ھېسابات بوغقاندا، ئاساسىي داۋالىنىش سۇغۇرتىسىدىكى دورىلارنىڭ تىزىملىكى، داۋالاش مۇلازىمىتى ئەسلىھەلىرى ۋە دىياگنوز قويۇش، داۋالاش دائىرىسى ھەم ھەق تۆلەش ئۆلچىمى داۋالانغان جاينىڭ داۋالاش سۇغۇرتىسى بەلگىلىمىسى بويىچە ئىجرا قىلىنىدىكەن؛ ئەڭ تۆۋەن ھەق ئۆلچىمى، ئەڭ يۇقىرى ھەق ئۆلچىمى، ئاتچوت قىلىش نىسبىتى قاتارلىقلاردا سۇغۇرتىغا قاتناشقان جاينىڭ بەلگىلىمىلىرى ئىجرا قىلىنىدىكەن. ئىككى جايدىكى سۇغۇرتىلانغۇچىلار ئاۋۋال سۇغۇرتىلانغان جايدا رايون ئاتلاپ داۋالىنىشنى ئەنگە ئالدۇرۇشى، ئەنگە ئالدۇرۇش خىزمىتى ئىككى جاينىڭ ھازىر يۈرگۈزۈۋاتقان بەلگىلىمىلىرى بويىچە بېجىرىلىشى كېرەك ئىكەن، ئەنگە ئالدۇرۇپ بولغان سۇغۇرتىلانغۇچىلار ئىككى جايدىكى تورلاشتۇرۇپ داۋالاش ھېساباتى قىلىش نۇقتىسى قىلىپ بەلگىلەنگەن دوختۇرخانىلاردا ئىجتىمائىي كاپالەت كارتىسى بىلەن تىزىملىنىپ دوختۇرخانىدا ياتسا بولىدىكەن. دوختۇرخانىدىن چىققاندا ‹‹سۇغۇرتىلانغان جاينىڭ سىياسىتى، داۋالانغان جايدىكى تىزىملىك›› بويىچە ئاساسىي داۋالىنىش سۇغۇرتىسى، مەمۇرلارنىڭ داۋالىنىش سۇغۇرتىسى، ئېغىر كېسەل سۇغۇرتىسى قاتارلىقلار بويىچە ئالاقىدار ھەقلەر ھېسابلانغاندىن كېيىن، شەخسلەر ئۆزى تۆلەشكە تېگىشلىك ھەقنى تاپشۇرسىلا بولىدىكەن. سۇغۇرتىلانغان جايغا قايتىپ داۋالاش ھېساباتى قىلىشنىڭ ھاجىتى يوق ئىكەن. بۇنىڭ بىلەن سۇغۇرتىلانغۇچىنىڭ ئىككى جاي ئوتتۇرىسىدا قاتراپ داۋالاش ھېساباتى قىلىش ئاۋارىچىلىكىگە خاتىمە بېرىلگەن.
</S>
<S ID=32506>
   ئاپتونوم رايونىمىز ۋە شىنجاڭ ئىشلەپچىقىرىش – قۇرۇلۇش بىڭتۈەنىنىڭ جېجياڭ ئۆلكىسى بىلەن رايون ئاتلاپ داۋالاش ھېساباتى قىلىشنى يولغا قويۇشى ئىككى جاينىڭ رايون ئاتلاپ داۋالىنىش، ھېسابات بوغۇش مۇلازىمىتىنىڭ ئوڭۇشلۇق ئەمەلگە ئاشقانلىقىدىن، بۇ ئىككى جاينىڭ ئادەم كۈچى بايلىقى ۋە ئىجتىمائىي كاپالەت سىستېمىسىنىڭ ھەمكارلىقنى كۈچەيتكەنلىكىدىن دېرەك بېرىدۇ.
</S>
</TEXT>
/BODY
/DOC