<DOC>
<DOCID>TIANSHAN.575781</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-12-30 12:31:53</DATE>
</HEADER>
<BODY>
<HEADLINE>
<S ID=69078>
‹‹تۆۋەن كاپالەت پۇلى ئېلىشتىن نېمىشقا ۋاز كەچتىم››
</S>
</HEADLINE>
<TEXT>
<S ID=69079>
ئابدۇسالام قادىر
</S>
<S ID=69080>
 غۇلجا شەھىرىنىڭ چوڭ كۆۋرۈك كوچا باشقارمىسى يېڭى ئاۋات مەھەللىسىدىكى دىلمۇرات روزى بىلەن زىۋەرەم ئابدۇراخمان ئەر – خوتۇننىڭ غۇلجا شەھىرىدىكى شەرقىي شەھەر رايونى خەلقنى بېيىتىش، ئىشقا ئورۇنلاشتۇرۇش بازىرىنىڭ 2 – قەۋىتىگە جايلاشقان يېمەك – ئىچمەك سودا بازىرىدا كاۋاپ ۋە سوغۇق ئىچىملىك دۇكىنى ئاچقىنىغا يېرىم يىلچە بولدى.
</S>
<S ID=69081>
بۇ يىل غۇلجا شەھىرىدە ساياھەتچىلىكنىڭ ئىلگىرىكى يىللاردىكىدىنمۇ بەكرەك جانلىنىشىغا ئەگىشىپ، بۇ ئەر – خوتۇننىڭ سودىسىمۇ ياخشىلىنىپ، كۈندە 100دىن ئارتۇق خېرىدار كۈتۈۋالىدىغان بولدى.
</S>
<S ID=69082>
سودىسى جانلىنىپ، قولى پۇل كۆرۈۋاتقان بۇ ئەر – خوتۇن ئۆزلىرىگە ئىگىلىك تىكلەش، ئىشقا ئورۇنلىشىش سەھنىسى ھازىرلاپ بەرگەن پارتىيە، ھۆكۈمەتتىن ئېيتقۇسىز مىننەتدار بولىدىغان بولدى.
</S>
<S ID=69083>
 دىلمۇرات روزىنىڭ ئائىلىسىدە تۆت جان بولۇپ، ئىلگىرى ئائىلىسىنىڭ مۇقىم كىرىم مەنبەسى بولمىغاچقا، دىلمۇرات روزى كوچىلاردا يايمىچىلىق قىلىپ ئائىلە كىرىمىنى قامدايتتى، كۈنلۈك تاپقان پۇلى بۇ ئائىلىنىڭ كۈنلۈك چىقىمىغا ئاران يېتەتتى، پۇل بولمىغاچقا ئاغرىقچان خوتۇنىنى تۈزۈكرەك داۋالىتالمىغانىدى.
</S>
<S ID=69084>
بەش يىلنىڭ ئالدىدا مەھەللە ئاھالە كومىتېتىدىكى كادىرلار ئۇلارنىڭ تۇرمۇش قىيىنچىلىقىنى كۆزدە تۇتۇپ، زىۋەرەم ئابدۇراخمان بىلەن ئىككى پەرزەنتىنى تۆۋەن كاپالەت ئوبيېكتى قاتارىغا كىرگۈزدى ھەم 50 كىۋادرات مېتىرلىق ئەرزان ئىجارىلىك ئۆيدىن بىرنى ھەل قىلىپ بەردى.
</S>
<S ID=69085>
شۇنىڭدىن تارتىپ بۇ ئائىلىنىڭ تۇرمۇشى كاپالەتكە ئىگە بولدى.
</S>
<S ID=69086>
تىرىشچان ئەر – خوتۇن ھۆكۈمەتنىڭ ياردىمىگىلا تايىنىپ ئولتۇرۇۋالماي، زىۋەرەم كوچىلاردا يايمىچىلىق قىلىپ، كىيىم – كېچەك ساتسا، دىلمۇرات كاۋاپچىلىق قىلدى.
</S>
<S ID=69087>
بۇلتۇر ئۇلار غۇلجا شەھىرىنىڭ شەرقىي شەھەر رايونىدىكى خەلقنى بېيىتىش، ئىشقا ئورۇنلاشتۇرۇش بازىرىدىن دۇكان ئىجارە ئېلىپ، ئۆپكە – ھېسىپ، لەڭپۇڭ، كاۋاپ ساتتى. 2016 – يىلى 5 – ئايدا بۇ بازاردىكى سودا بىناسىنىڭ 2 – قەۋىتىدە يېمەك – ئىچمەك تىجارەت زالى قۇرۇلغاندا، دىلمۇرات روزى دۇكان ئىجارە ئالدى.
</S>
<S ID=69088>
 شەرقىي شەھەر رايونىدىكى خەلقنى بېيىتىش، ئىشقا ئورۇنلاشتۇرۇش بازىرىنى غۇلجا شەھەرلىك پارتكوم، خەلق ھۆكۈمىتى 2013 – يىلى خەلق تۇرمۇشىنى ياخشىلاش ئۈچۈن 55 مىليون يۈەن مەبلەغ سېلىپ قۇرغان بولۇپ، بازارنىڭ تىجارەت كۆلىمى 20 مىڭ كىۋادرات مېتىرغا يېتەتتى، سودا بىناسى ۋە 1700گە يېقىن يايما ئورنى تەسىس قىلىنغانىدى.
</S>
<S ID=69089>
يېقىنقى ئۈچ يىل جەريانىدا يايما ئورنىنىڭ ئىجارە ھەققى ۋە تۈرلۈك باج ھەقلىرى كەچۈرۈم قىلىندى، بولۇپمۇ ئېتىبار سىياسەتتىن تۆۋەن كاپالەت ئوبيېكتلىرى، مېيىپلەر ئالدى بىلەن بەھرىمەن بولدى.
</S>
<S ID=69090>
بۇنىڭ بىلەن ئىلگىرى مۇقىم سودا ئورنى يوق، كوچىلاردا يايمىچىلىق قىلىپ ۋە ماللارنى قولدا كۆتۈرۈپ سېتىقچىلىق قىلىدىغانلار بۇ سودا بازىرىدا ئون كىۋادرات مېتىرغىچە يايما ئورنىغا ئېرىشتى.
</S>
<S ID=69091>
غۇلجا شەھىرى 2013 – يىلى 6 – ئايدا بۇ رايوندا يەنە 30 مىڭ كىۋادرات مېتىر كۆلەمدە بەش قەۋەتلىك سودا بىناسىنى يېڭىدىن سېلىپ، خوجىلىق باشقۇرۇش، ئامانلىق ساقلاش بۆلۈملىرىنى تەسىس قىلىپ، 1000 كىشىلىك ئىگىلىك تىكلەش، ئىشقا ئورۇنلىشىش ئورنى ھازىرلاپ، بازارنىڭ مۇھىتى ۋە تەرتىپىنى ياخشىلىدى.
</S>
<S ID=69092>
 يېقىنقى يىللاردىن بۇيان ساياھەتچىلىكنىڭ جانلىنىشىغا ئەگىشىپ، ئاز سانلىق مىللەتلەرنىڭ مىللىي خاسلىقى نامايان قىلىنغان قول ھۈنەرۋەنچىلىك، يېمەك – ئىچمەك كەسىپلىرىدە كەڭرى سودا پۇرسىتى يارىتىلدى.
</S>
<S ID=69093>
غۇلجا شەھىرى بۇ پۇرسەتنى چىڭ تۇتۇپ نامراتلارنى دەل جايىدا يۆلەشكە ئەھمىيەت بېرىپ، بۇ يىل 5 – ئايدا 8 مىليون يۈەن مەبلەغ سېلىپ، خەلقنى بېيىتىش، ئىشقا ئورۇنلاشتۇرۇش بازىرى سودا بىناسىنىڭ ئىككىنچى قەۋىتىدىكى 16 مىڭ كىۋادرات مېتىر كۆلەمدىكى تىجارەت زالىنى ئەنئەنە بىلەن زامانىۋىلىكنى بىرلەشتۈرگەن ئاساستا بېزەپ، ئاز سانلىق مىللەتلەرنىڭ يېمەك – ئىچمەك، ئۆرپ – ئادەت مەدەنىيىتىنى نامايان قىلىپ، مەملىكەت ئىچى ۋە سىرتىدىن كەلگەن نۇرغۇن ساياھەتچىنى جەلپ قىلدى.
</S>
<S ID=69094>
سودا ئېڭى كۈچلۈك، تىجارەتتە ئېپى بار، ئەمما ئىقتىسادىي قىيىنچىلىق سەۋەبىدىن مۇقىم تىجارەت ئورنى تاپالماي يۈرگەن تۆۋەن كىرىملىك ئاھالىلەر ۋە تۆۋەن كاپالەت ئوبيېكتلىرى بولۇپ 228 تىجارەتچىنى بۇ قەۋەتتىكى تىجارەت زالىدا يېمەك – ئىچمەك كەسپى بىلەن شۇغۇللىنىشقا ئورۇنلاشتۇردى.
</S>
<S ID=69095>
بۇ تىجارەتچىلەر قاتارىدا دىلمۇرات روزى ۋە زىۋەرەم ئابدۇراخمان ئەر – خوتۇن كالا، قوي، توخۇ، ئۆردەك گۆشى كاۋاپلىرىنى پىشۇرۇپ سېتىپ كىرىمىنى كۆپەيتتى.
</S>
<S ID=69096>
 بۇ تىجارەت زالىغا يېقىندا بارغىنىمدا، دىلمۇرات روزى ئەر – خوتۇننىڭ خېرىدار كۈتۈش بىلەن ئالدىراشلىقىنى كۆردۈم.
</S>
<S ID=69097>
زىۋەرەم ئابدۇراخمان مۇنداق دېدى: ساياھەتچىلىك، سودا، ئىستېمال كەسىپلىرىنىڭ جانلىنىشىغا ئەگىشىپ، تىجارىتىمىز كۈندىن – كۈنگە ياخشىلاندى. ئىلگىرى يول بويلىرىدا تىجارەت قىلغاچقا، بوران چىققان ۋە قار – يامغۇر ياغقان كۈنلىرى تىجارەت قىلالمايتتۇق.
</S>
<S ID=69098>
ھازىر بۇ يەردە تىجارەت قىلغاندىن باشلاپ، ئازادە، پاكىز مۇھىت، سۈپەتلىك ۋە ئەلا مۇلازىمەت ئارقىلىق كۆپلىگەن خېرىدارلارنى جەلپ قىلدۇق.
</S>
<S ID=69099>
ھازىر كۈنىگە 3000 يۈەن ئەتراپىدا كىرىم قىلىۋاتىمىز.
</S>
<S ID=69100>
كاۋاپلىرىمىزنىڭ باھاسى مۇۋاپىق، مۇلازىمىتىمىز ياخشى بولغاچقا، خېرىدارلىرىمىزمۇ كۆپ، ھەتتا مەھەللىمىزدىكى تۇرمۇش قىيىنچىلىقى ئېغىر ئۈچەيلەننى ئېيىغا 2000 يۈەندىن ئىش ھەققى بېرىپ ئىشلىتىۋاتىمىز.
</S>
<S ID=69101>
8 – ئايدا مەھەللە ئاھالە كومىتېتىغا بېرىپ، ئىككى بالام بىلەن ئۆزۈم بەھرىمەن بولۇۋاتقان تۆۋەن كاپالەت پۇلىدىن ۋاز كېچىدىغانلىقىمنى ئېيتتىم.
</S>
<S ID=69102>
ئۇنداقتا مەن ئايدا ھېچقانداق ھەرەج تارتمايلا يانچۇقىمىزغا كىرىپ تۇرىدىغان تۆۋەن كاپالەت پۇلىنى ئېلىشتىن نېمىشقا ۋاز كەچتىم؟
</S>
<S ID=69103>
چۈنكى، ئىلگىرى مەن قىيىنچىلىققا ئۇچرىغاندا پارتىيە، ھۆكۈمەت ئائىلىمىزنىڭ قىيىنچىلىقىنى كۆزدە تۇتۇپ، تۆۋەن كاپالەت پۇلى بەرگەنىدى.
</S>
<S ID=69104>
شۇ ياردەمنىڭ كۈچىدە قىيىن كۈنلەردىن ئوڭۇشلۇق ئۆتۈپ بۈگۈنكى كۈنگە ئېرىشتۇق.
</S>
<S ID=69105>
پارتىيە، ھۆكۈمەت يەنە تۆۋەن كاپالەت ئوبيېكتلىرى، تۆۋەن كىرىملىكلەرنىڭ ئىگىلىك تىكلەپ بېيىشىغا شارائىت يارىتىپ بەردى.
</S>
<S ID=69106>
ھازىر تۇرمۇشىمىز ياخشىلىنىپ كەتتى. ماڭا ئوخشاش قىيىنچىلىق تارتىۋاتقانلاردىن بىرەيلەن بولسىمۇ مەن ۋاز كەچكەن بۇ تۆۋەن كاپالەت پۇلىدىن بەھرىلىنىپ بالدۇرراق ھال – كۈنىنى ياخشىلىسا مېنىڭمۇ ھاردۇقۇم چىقىدۇ.
</S>
<S ID=69107>
 غۇلجا شەھىرىنىڭ چوڭ كۆۋرۈك كوچا باشقارمىسى خەلق ئىشلىرى ئىشخانىسىدىكى ئىلىئەكبەر ئابلىكىمنىڭ دېيىشىچە، خەلقنى بېيىتىش، ئىشقا ئورۇنلاشتۇرۇش بازىرى قۇرۇلغاندىن بۇيان چوڭ كۆۋرۈك كوچا باشقارمىسىدىكى بۇ بازاردا تىجارەت قىلىۋاتقان 24 كىشى نامراتلىقتىن قۇتۇلۇپ، تۆۋەن كاپالەت پۇلىدىن ۋاز كېچىپتۇ.
</S>
<S ID=69108>
ھازىر خەلقنى بېيىتىش، ئىشقا ئورۇنلاشتۇرۇش بازىرىدىكى تىجارەتچى 500گە يېتىپ، غۇلجا شەھىرىدىكى قازانچى، دۆلەتباغ كوچا باشقارمىسى تەۋەلىكىدىن كېلىپ بۇ بازاردا تىجارەت قىلىۋاتقان ۋە ئامانلىق ساقلاش ئىش ئورۇنلىرىغا ئىشقا ئورۇنلاشقان 59 تۆۋەن كاپالەت ئوبيېكتىدىن 12سى نامراتلىقتىن قۇتۇلۇپ، تۆۋەن كاپالەت پۇلى ئېلىشتىن ۋاز كېچىپتۇ.
</S>
<S ID=69109>
ئۈچ يىلدىن بۇيان 100دىن ئارتۇق تىجارەتچى بۇ بازاردا پۇل تېپىپ، چوڭ سودا سارايلىرىدا ئۆز ئالدىغا دۇكان ئايرىپتۇ.
</S>
<S ID=69110>
ئۇلارنىڭ ئىلگىرىكى دۇكان ئورنىغا يېڭىدىن تۆۋەن كىرىملىكلەر ۋە تۆۋەن كاپالەت ئوبيېكتلىرى سەپلىنىپ تىجارەتكە كىرىشىپتۇ.
</S>
</TEXT>
/BODY
/DOC