<DOC>
<DOCID>TIANSHAN.544032</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-08-25 11:33:23</DATE>
</HEADER>
<BODY>
<HEADLINE>
<S ID=42985>
كارخانا مەدەنىيىتىدە يېڭىلىق يارىتىشنىڭ كارخانا باشقۇرۇشقا كۆرسىتىدىغان تەسىرى
</S>
</HEADLINE>
<TEXT>
<S ID=42986>
ھېمىت ھوشۇر
</S>
<S ID=42987>
   كارخانا مەدەنىيىتى تەشكىللەش مەدەنىيىتى دەپمۇ ئاتىلىدۇ. ئۇ كارخانا خادىملىرى ئېتىراپ قىلىدىغان، كارخانىنىڭ مەۋجۇت بولۇپ تۇرۇش ۋە تەرەققىي قىلىش جەريانىدىكى مەسىلىلەرنى ھەل قىلىدىغان ئاساسىي ئېتىقاد ۋە تونۇش بولۇپ، كارخانا خادىملىرى چوقۇم ئەمەل قىلىشقا تېگىشلىك مىزان ھېسابلىنىدۇ.
</S>
<S ID=42988>
كارخانا مەدەنىيىتى كارخانىنىڭ ئىگىلىك باشقۇرۇشتىكى يادرولۇق تەشەببۇسىنى مەركەزلىك گەۋدىلەندۈرىدۇ، شۇنداقلا بۇ ئارقىلىق تەشكىللەش پائالىيىتىنى پەيدا قىلىدۇ.
</S>
<S ID=42989>
   كارخانا مەدەنىيىتىنىڭ ئالاھىدىلىكى
</S>
<S ID=42990>
   (1) كارخانىنىڭ ئىچكى ئۇيۇشۇش كۈچىنى ئاشۇرىدۇ. كارخانا مەدەنىيىتىدە ئادەمنى ئاساس قىلىشتىن ئىبارەت باشقۇرۇش قارىشىغا ئەھمىيەت بېرىلىدۇ، ھەر بىر كارخانا خادىمى ھۆرمەتلىنىدۇ، خىزمەتچىلەردە ئىتتىپاقلىشىدىغان، ئۆزئارا ياردەم بېرىدىغان، ئېجىل – ئىناق ئۆتىدىغان خىزمەت كەيپىياتى بەرپا قىلىنىدۇ.
</S>
<S ID=42991>
ھەر بىر خادىمنىڭ ئۇيۇشۇش كۈچىنى ئاشۇرغاندىلا، غايەت زور ئۇيۇشۇش كۈچىنى ھاسىل قىلغىلى بولىدۇ.
</S>
<S ID=42992>
ئادەمنى ئاساس قىلغان كارخانا مەدەنىيىتى ئارقىلىق ھەر بىر خادىمدا كارخانىغا ئۆزىنى بېغىشلاش، كارخانىغا ئىنتىلىش كۈچىنى ھاسىل قىلىپ، خادىملارنىڭ خىزمەت ئاكتىپلىقىنى ئاشۇرۇپ، خىزمەتتە مەسئۇلىيەتچانلىقىنى كۈچەيتكىلى بولىدۇ.
</S>
<S ID=42993>
   (2) ئۆلچەملەشكەن ھەرىكەت مىزانى بىلەن تەمىنلەيدۇ.
</S>
<S ID=42994>
كارخانا قائىدە – تۈزۈملىرى ۋە ئەخلاق ئۆلچەملىرى كارخانىنىڭ مەدەنىيەت كاتېگورىيەسى بولۇپ، كارخانا خادىملىرى كارخانا مەدەنىيىتىنى بەرپا قىلغاندا، كارخانا باشقۇرۇش قائىدە – نىزاملىرى، دۆلەتنىڭ ئالاقىدار ئەمر – پەرمانلىرى، شۇنداقلا سوتسىيالىستىك قانۇنچىلىق دۆلىتى قۇرۇشتىكى كونكرېت تەلەپلەرگە ئاڭلىق بويسۇنۇپ، كارخانىغا پايدىسىز ئىشلارنى قىلماسلىق، بارلىق سۆز – ھەرىكىتىنى كارخانىنىڭ مەۋجۇت بولۇپ تۇرۇش ۋە تەرەققىي قىلىش پىرىنسىپى بىلەن بىرلەشتۈرۈشتە چىڭ تۇرىدىغان ھالەتنى شەكىللەندۈرىدۇ.
</S>
<S ID=42995>
   (3) كارخانا ئوبرازى بەرپا قىلىدۇ. ھەر بىر كارخانىنىڭ كارخانا مەدەنىيىتى ئۆزگىچىلىككە ئىگە بولۇپ، ئوخشاش بولمىغان كارخانا مەدەنىيىتى ياراتقان كارخانا ئوبرازىمۇ ئوخشاش بولمايدۇ.
</S>
<S ID=42996>
ياخشى كارخانا ئوبرازى كىشىگە چوڭقۇر تەسىر كۆرسىتىدۇ، كارخانا تەرەققىياتىغا زور مىقداردا يوشۇرۇن بايلىق توپلايدۇ.
</S>
<S ID=42997>
   كارخانا مەدەنىيىتىدە يېڭىلىق يارىتىشنىڭ كارخانىنىڭ ئىگىلىك باشقۇرۇشتا يېڭىلىق يارىتىشىغا كۆرسىتىدىغان تەسىرى
</S>
<S ID=42998>
   كارخانا مەدەنىيىتىدە يېڭىلىق يارىتىش كارخانا مەدەنىيىتىنىڭ بازاردىكى بىردەكلىكىنى ئىشقا ئاشۇرۇپ، كارخانا خاراكتېرى ۋە ئالاھىدىلىكىگە ئاساسەن يېڭىلىق يارىتىش ۋە تەرەققىي قىلدۇرۇش پائالىيىتىنى كۆرسىتىدۇ.
</S>
<S ID=42999>
نۆۋەتتە نۇرغۇن كارخانىنىڭ ئىگىلىك باشقۇرۇش قارىشى ئەنئەنىۋى مەدەنىيەت باشقۇرۇش قارىشىنىڭ تەسىرىگە ئۇچرىغانلىقتىن، شەكىلۋازلىق قىلىش، ئەمەلىيەتتىن ئايرىلىپ قېلىش قاتارلىق مەسىلىلەر ساقلانماقتا.
</S>
<S ID=43000>
كارخانا مەدەنىيىتىنىڭ كارخانا روھى ۋە مەنىۋى تۈۋرۈكلۈك رولى بارغانسېرى ئاجىزلىماقتا، بىر قىسىم كارخانىلار ئۈزلۈكسىز كەسكىنلىشىۋاتقان دۆلەت ئىچى ۋە خەلقئارا بازار مۇھىتىدا بوران – چاپقۇنغا بەرداشلىق بېرەلمەيۋاتىدۇ.
</S>
<S ID=43001>
تېز تەرەققىي قىلىپ ئۆزگىرىۋاتقان بازار مۇھىتىدا كارخانىلار يادرولۇق رىقابەتلىشىش ئىقتىدارىنى ساقلاپ قېلىپ، كارخانىنى روناق تاپقۇزۇپ زورايتىش ئۈچۈن، يېڭىلىق يارىتىشنى مۇھىم ئىستراتېگىيەلىك ۋەزىپە قاتارىغا قويۇش كېرەك.
</S>
<S ID=43002>
بۇنىڭ ئىچىدە كارخانا مەدەنىيىتىدە يېڭىلىق يارىتىش كارخانا باشقۇرۇش، تۈزۈمدە يېڭىلىق يارىتىش ۋە تېخنىكىدا يېڭىلىق يارىتىشنىڭ ئاساسىدىن ئىبارەت.
</S>
<S ID=43003>
   1. كارخانا مەدەنىيىتىدە يېڭىلىق يارىتىش ئارقىلىق كارخانىنىڭ ئىگىلىك باشقۇرۇش ئىقتىدارىنى ئاشۇرغىلى بولىدۇ.
</S>
<S ID=43004>
كارخانا مەدەنىيىتى يوشۇرۇنچانلىققا ئىگە بولۇپ، كارخانا خادىملىرىغا يېڭى قىممەت قارىشى تىكلەپ بېرىدۇ.
</S>
<S ID=43005>
كارخانا قائىدە – تۈزۈملىرى كارخانا مەدەنىيىتىنىڭ ئىپادىلىنىش شەكىللىرىنىڭ بىرى بولۇپ، كارخانا مەدەنىيىتىدە يېڭىلىق يارىتىش ئارقىلىق كارخانىنىڭ ئۇيۇشۇش كۈچىنى ئاشۇرغىلى، خادىملار بىلەن كارخانىنىڭ شەرەپ تۇيغۇسىنى ۋاسىتىلىك بىرلەشتۈرۈپ، خادىملارنىڭ كارخانىنىڭ ئىگىلىك باشقۇرۇشىغا قاتنىشىش ئاكتىپلىقىنى ئىلگىرى سۈرگىلى بولىدۇ.
</S>
<S ID=43006>
   2. كارخانا مەدەنىيىتىدە يېڭىلىق يارىتىش ئارقىلىق كارخانا باشقۇرۇشتا يېڭىلىق يارىتىشقا توغرا يۆنىلىش كۆرسىتىپ بەرگىلى بولىدۇ.
</S>
<S ID=43007>
كارخانا مەدەنىيىتىدە يېڭىلىق يارىتىش ئۇقۇمىدىن كۆرۈۋالغىلى بولىدۇكى، كارخانا مەدەنىيىتىدە ئۈزلۈكسىز يېڭىلىق يارىتىش ئارقىلىق كارخانىنىڭ ئورنىنى توغرا ھەم دەل ۋاقتىدا بېكىتكىلى، كارخانىنىڭ ئەمەلىي تەرەققىيات ئەھۋالىغا توغرا ھۆكۈم قىلغىلى بولىدۇ.
</S>
<S ID=43008>
كارخانا باشقۇرۇش تۈزۈمىدە يېڭىلىق يارىتىش جەريانىدىكى مۇھىم ۋەزىپە ئەمەلىيەتنى چىقىش قىلىپ، ئەمەلىيەتكە ھۆرمەت قىلىش ئاساسىدا چەت ئەللەرنىڭ ئىلغار باشقۇرۇش تەجرىبىلىرىنى ئۆگىنىشتىن ئىبارەت.
</S>
<S ID=43009>
ئەمەلىيەتتىن ئايرىلغاندا، ئۆز پېتى كۆچۈرۈپ كەلگەندە ئۇنىڭدىن نەتىجە قازانغىلى بولمايدۇ.
</S>
<S ID=43010>
كارخانا مەدەنىيىتىدە يېڭىلىق يارىتىش ئارقىلىق كارخانا باشقۇرۇشتا يېڭىلىق يارىتىشقا توغرا يول كۆرسىتىپ بەرگىلى بولىدۇ.
</S>
<S ID=43011>
   3. كارخانا مەدەنىيىتىدە يېڭىلىق يارىتىش ئارقىلىق كارخانا ئىگىلىك باشقۇرۇش ئەندىزىسىدە يېڭىلىق يارىتىشنى ئىلگىرى سۈرگىلى بولىدۇ.
</S>
<S ID=43012>
ئەنئەنىۋى كارخانىنىڭ ئىگىلىك باشقۇرۇش ئەندىزىسى بىر قەدەر يۇقىرى ئىش ھەققى ئارقىلىق ئىختىساسلىقلارنى جەلپ قىلىش ۋە ئۇلارنى تۇتۇپ قېلىشتىن ئىبارەت ئىدى.
</S>
<S ID=43013>
كارخانا مەدەنىيىتىدە يېڭىلىق يارىتىشقا ئەگىشىپ، ئادەمنى ئاساس قىلغان كارخانا مەدەنىيىتى ئىدىيەسى كارخانىغا تېخىمۇ خاسلىققا ئىگە ئىلاستىكىلىق باشقۇرۇش ئەندىزىسىنى تىكلەپ بەردى.
</S>
<S ID=43014>
ئەنئەنىۋى باشقۇرۇش ئەندىزىسىگە قارىغاندا، ئېلاستىكىلىق باشقۇرۇش ئەندىزىسى كارخانا خادىملىرى تېخىمۇ ياخشى قوبۇل قىلالايدىغان ۋە ئېتىراپ قىلالايدىغان ئەندىزە بولۇپ، خادىملارنى كارخانىنىڭ تۈرلۈك قائىدە – تۈزۈملىرىگە ئاڭلىق ۋە ئاكتىپ بويسۇنىدىغان ھالەتكە كەلتۈرىدۇ.
</S>
<S ID=43015>
   4. كارخانا مەدەنىيىتىدە يېڭىلىق يارىتىش ئارقىلىق كارخانىنىڭ يادرولۇق رىقابەتلىشىش ئىقتىدارىنى ئاشۇرغىلى بولىدۇ.
</S>
<S ID=43016>
كەڭ مەنىدىن ئېيتقاندا، كارخانا مەدەنىيىتى كارخانا باشقۇرۇشنىڭ بىر تەرىپى.
</S>
<S ID=43017>
شۇڭا كارخانا مەدەنىيىتىدە يېڭىلىق يارىتىش جەريانى كارخانا باشقۇرۇشتا يېڭىلىق يارىتىش جەريانىدىن ئىبارەت.
</S>
<S ID=43018>
ئۈزلۈكسىز يېڭىلىق يارىتىش ئارقىلىق كارخانا مەدەنىيىتىنىڭ يۇمشاق ئەمەلىي كۈچىنى ئاشۇرۇش كارخانا باشقۇرۇشتىكى يادرولۇق رىقابەتلىشىش ئىقتىدارىنى ئاشۇرۇشتا مۇھىم ئەھمىيەتكە ئىگە.
</S>
</TEXT>
/BODY
/DOC