<DOC>
<DOCID>TIANSHAN.538978</DOCID>
<HEADER>
<CLASS>شىنجاڭ</CLASS>
<DATE>2016-08-05 11:47:38</DATE>
</HEADER>
<BODY>
<HEADLINE>
<S ID=37338>
ئولىمپىك سەھنىسى، غالىبلار بەزمىسى
</S>
</HEADLINE>
<TEXT>
<S ID=37339>
مۇخبىرىمىز تۇرسۇنجان ھامۇت
</S>
<S ID=37340>
   تۆت يىلدا بىر ئۆتكۈزۈلىدىغان دۇنياۋى كاتتا تەنھەرىكەت مەرىكىسى دۇنيا ئولىمپىك تەنھەرىكەت مۇسابىقىسى (ئو ت م ) باشلاندى. دۇنيادىكى 200 نەچچە دۆلەت ۋە رايوندىن تاللانغان تەنھەرىكەت ئەزىمەتلىرى 31 – نۆۋەتلىك يازلىق ئو ت م گە قاتنىشىش ئۈچۈن، بىرازىلىيەنىڭ رىئودې ژانېيرو شەھىرىگە جەم بولۇپ، ‹‹تېخىمۇ تېز، تېخىمۇ يۇقىرى، تېخىمۇ كۈچلۈك بولۇش››تىن ئىبارەت ئولىمپىك روھىنى نامايان قىلىپ، ئۆمۈرلۈك ئىنتىلىشى بولغان ‹‹ئولىمپىك ئارزۇسى››نى قاناتلاندۇرۇشقا ئاتلاندى.
</S>
<S ID=37341>
بىرازىلىيەنىڭ رىئودې ژانېيرو شەھىرى 2016 – يىل 8 – ئاينىڭ 5 – كۈنىدىن 21 – كۈنىگىچە دۇنيانىڭ دىققەت مەركىزىگە، چۈشىنىشنى ئىلگىرى سۈرىدىغان، دوستلۇقنى كۈچەيتىدىغان، ئىتتىپاقلىقنى كۈيلەيدىغان ئادىل رىقابەت سەھنىسىگە ئايلىنىدىغان بولدى.
</S>
<S ID=37342>
   شۇنداق، ئو ت م گە قاتنىشىش تەنھەرىكەت بىلەن شۇغۇللىنىدىغان ھەر قانداق كىشىنىڭ ئۆمۈرلۈك ئىنتىلىشى، ئەمما ئو ت م گە قاتنىشىپ، دۇنياۋى كاتتا تەنھەرىكەت سەھنىسىدە ئۆزىنى نامايان قىلىش، ئۆز ۋەتىنىگە، خەلقىگە شان – شەرەپ كەلتۈرۈش پۇرسىتى ھەر قانداق كىشى، جۈملىدىن ھەر قانداق تەنھەرىكەتچىگە نېسىپ بولۇۋەرمەيدۇ.
</S>
<S ID=37343>
ئولىمپىك سەھنىسى قان – تەر ئاققۇزۇشتىن قورقمىغان، جاپا – مۇشەققەت، قاتمۇقات قىيىنچىلىق، تاللىنىش – شاللىنىشلار ئالدىدا بەل قويۇۋەتمىگەن، ئېغىر سىناق ۋە مۈشكۈلاتلارغا بەرداشلىق بېرىپ، ئاخىرغىچە بوشاشماي تىرىشچانلىق كۆرسەتكەن ئەزىمەتلەرگىلا كەڭ قۇچاق ئاچىدۇ.
</S>
<S ID=37344>
شۇ مەنىدىن ئېيتقاندا، ئو ت م گە قاتنىشىپ، دۇنياۋى كاتتا سەھنىدە ئۆزىنى نامايان قىلىش پۇرسىتىگە ئېرىشكەن ھەر قانداق تەنھەرىكەتچىنى ئاخىرقى نەتىجىسىنىڭ قانداق بولۇشىدىن قەتئىينەزەر، ‹‹تەنھەرىكەت سەھنىسىدىكى غالىبلار›› دەپ تەرىپلىسەك ئارتۇق كەتمەيدۇ.
</S>
<S ID=37345>
   ئېلىمىز تەنھەرىكەت ئەزىمەتلىرىنىڭ ئو ت م گە قاتنىشىش تارىخىغا نەزەر سالساق، يېڭى جۇڭگو قۇرۇلغاندىن كېيىن، ئېلىمىزنىڭ تەنتەربىيە ساھەسىدىكىلەر تۇنجى قېتىم ھەقىقىي يوسۇندا تەنھەرىكەت ۋەكىللەر ئۆمىكى تەشكىللەپ، 1984 – يىلى ئامېرىكىنىڭ لوس – ئانژىلىس شەھىرىدە ئۆتكۈزۈلگەن 23 – نۆۋەتلىك يازلىق ئو ت م گە قاتناشقاندىن بۇيان، ئو ت م گە قاتنىشىدىغان جۇڭگو تەنھەرىكەت ۋەكىللەر ئۆمىكىنىڭ كۆلىمى ئۈزلۈكسىز زورىيىپ، سەۋىيەسى يىلسېرى ئېشىپ، نەتىجىسى بارغانسېرى يۇقىرى كۆتۈرۈلدى.
</S>
<S ID=37346>
شۇ نۆۋەتلىك مۇسابىقىدە، ئېلىمىزنىڭ قارىغا ئېتىش تەنھەرىكەتچىسى شۈ خەيفېڭ ئەرلەرنىڭ تاپانچىدا ئاستا ئېتىش تۈرىدە تۇنجى ئالتۇن مېدالنى قولغا كەلتۈرگەندىن كېيىن، ئېلىمىز تەنھەرىكەتچىلىرى قولغا كەلتۈرگەن ئالتۇن مېدال ۋە مېدال سانى ئىزچىل ئېشىش ھالىتىنى ساقلاپ كەلدى.
</S>
<S ID=37347>
2008 – يىلى ئو ت م پايتەختىمىز بېيجىڭدا داغدۇغىلىق ئۆتكۈزۈلۈپ، ئو ت م تارىخىدا ئۇنتۇلغۇسىز ئەسلىمە، يارقىن ئىز قالدۇردى.
</S>
<S ID=37348>
جۇڭگو خەلقىنىڭ 100 يىللىق ‹‹ئولىمپىك ئارزۇسى›› رېئاللىققا ئايلىنىپ، جۇڭخۇا مىللەتلىرىنىڭ تەڭداشسىز كۈچ – قۇدرىتى، جەڭگىۋار روھىي قىياپىتى نامايان قىلىندى.
</S>
<S ID=37349>
ئېلىمىز ماھىرلىرى 51 ئالتۇن مېدال، 21 كۈمۈش مېدال، 28 مىس مېدال ئېلىپ، ئېرىشكەن ئالتۇن مېدال سانى جەھەتتە تۇنجى قېتىم 1 – ئورۇنغا ئۆتتى.
</S>
<S ID=37350>
2012 – يىلى ئەنگلىيەنىڭ لوندون شەھىرىدە ئۆتكۈزۈلگەن 30 – نۆۋەتلىك ئو ت م گە قەدەر، ئېلىمىز تەنھەرىكەتچىلىرىنىڭ يازلىق ئو ت م دە ئېرىشكەن ئالتۇن مېدال سانى 201گە يەتتى.
</S>
<S ID=37351>
لوندون ئو ت م دە جۇڭگو تەنھەرىكەت ۋەكىللەر ئۆمىكى 38 ئالتۇن مېدال، 27 كۈمۈش مېدال، 22 مىس مېدال ئېلىپ، مېدال سانى ۋە ئومۇمىي رەت تەرتىپتە 2 – ئورۇندا تۇرۇپ، تەنتەربىيە جەھەتتە كۈچلۈك دۆلەتلەر قاتارىدىن ئورۇن ئالدى.
</S>
<S ID=37352>
بۇ قېتىم بىرازىلىيەنىڭ رىئودې ژانېيرودا ئۆتكۈزۈلىدىغان 31 – نۆۋەتلىك يازلىق ئو ت م دە جۇڭگو تەنھەرىكەت ۋەكىللەر ئۆمىكىدىكى 416 تەنھەرىكەتچى مۇسابىقىدە تەسىس قىلىنغان 28 چوڭ تۈردىن زەيتۇن توپ ۋە قول توپتىن باشقا، 26 چوڭ تۈر، 34 تارماق تۈر، 210 كىچىك تۈر بويىچە مۇسابىقىگە چۈشىدۇ.
</S>
<S ID=37353>
بۇ نۆۋەتلىك مۇسابىقىگە قاتنىشىدىغان جۇڭگو تەنھەرىكەت ۋەكىللەر ئۆمىكىنى كۆلەم، تەنھەرىكەتچى سانى ۋە قاتناشقان مۇسابىقە تۈرىنىڭ كۆپلۈكى جەھەتتە 2008 – يىللىق بېيجىڭ ئو ت م دىن قالسىلا ئەڭ زور، دېيىشكە بولىدۇ.
</S>
<S ID=37354>
   شىنجاڭلىق تەنھەرىكەت ئەزىمەتلىرىنىڭ ئو ت م گە قاتنىشىش تارىخىغا نەزەر سالغىنىمىزدا، غەلىبە ۋە نەتىجە كىشىنى شادلاندۇرسا، مەغلۇبىيەت ۋە ئوڭۇشسىزلىق كىشىنى ئەپسۇسلاندۇرىدۇ.
</S>
<S ID=37355>
ئاپتونوم رايونىمىز ئوقيا ئېتىش ماھىرلىرىدىن زېڭ بو بىلەن با يۇڭشەن جۇڭگو تەنھەرىكەت ۋەكىللەر ئۆمىكى تەركىبىدە 1984 – يىلى ئامېرىكىنىڭ لوس – ئانژىلىس شەھىرىدە ئۆتكۈزۈلگەن 23 – نۆۋەتلىك يازلىق ئو ت م گە قاتناشقاندىن بۇيان شىنجاڭلىق تەنھەرىكەتچىلەر 2012 – يىلىغا قەدەر ئۆتكۈزۈلگەن سەككىز نۆۋەتلىك يازلىق ئو ت م دە سەپتىن چۈشۈپ قالمىدى.
</S>
<S ID=37356>
ھەر نۆۋەتلىك مۇسابىقىدە، شىنجاڭلىق تەنھەرىكەتچىدىن كەم دېگەندە بىرى ياكى بىر نەچچىسى ئولىمپىك تەنھەرىكەت سەھنىسىگە چىقىپ، ۋەتەنگە شان – شەرەپ كەلتۈرۈش پۇرسىتىگە ئىگە بولۇپ، شىنجاڭدىكى ھەر مىللەت خەلقنى ئىپتىخارلاندۇرۇپ كەلدى.
</S>
<S ID=37357>
ۋاسكېتبول چولپىنىمىز ئادىلجان 1992 – يىلى ئىسپانىيەنىڭ بارسېلونا شەھىرىدە ئۆتكۈزۈلگەن 25 – نۆۋەتلىك يازلىق ئو ت م گە جۇڭگو ئەرلەر ۋاسكېتبول كوماندىسىنىڭ ئاساسلىق ھۇجۇم تەشكىللىگۈچىسى سۈپىتىدە قاتنىشىپ، جۇڭگو ئەرلەر ۋاسكېتبول كوماندىسىنىڭ ئو ت م دە تۇنجى قېتىم سەككىز كۈچلۈك كوماندا قاتارىغا كىرىشىگە ئاساسلىق تۆھپە قوشۇپ، ئو ت م گە قاتناشقان تۇنجى ئۇيغۇر تەنھەرىكەتچى سالاھىيىتى بىلەن تارىخ بېتىدىن ئورۇن ئالدى.
</S>
<S ID=37358>
2000 – يىلى پەخىرلىك ئوغلانىمىز، ئاسىيا بوكس چېمپىيونى مەرھۇم ئابدۇراخمان ئابلىكىم ئاۋسترالىيەنىڭ سېدنىي شەھىرىدە ئۆتكۈزۈلگەن 27 – نۆۋەتلىك ئو ت م گە قاتنىشىپ، ئۇيغۇر بوكس ئەزىمەتلىرىنىڭ ئو ت م گە قاتنىشىشىغا يول ئاچتى.
</S>
<S ID=37359>
شۇنىڭدىن كېيىن، 2004 – يىلى گىرېتسىيەنىڭ ئافېنا شەھىرىدە ئۆتكۈزۈلگەن ئو ت م دە بوكس ماھىرىمىز قانات ئىسلام ئولىمپىك تەنھەرىكەت سەھنىسىگە چىقىپ، 16 كۈچلۈك ماھىر قاتارىغا كىردى.
</S>
<S ID=37360>
2008 – يىلى پايتەختىمىز بېيجىڭدا ئۆتكۈزۈلگەن 29 – نۆۋەتلىك ئو ت م دە، قانات ئىسلام، مۇھەممەتتۇرسۇن چوڭ، نىجات ھۈسەن قاتارلىق ئۈچ ئەزىمەت بىراقلا ئو ت م گە قاتنىشىپ، شىنجاڭ بوكسچىلىقىنىڭ يۇقىرى سەۋىيەسىنى نامايان قىلدى.
</S>
<S ID=37361>
شۇ نۆۋەتلىك مۇسابىقىدە، شىنجاڭلىق ماھىرلاردىن ساھىل ۋالىبولى ماھىرى ۋاڭ جيې كۈمۈش مېدالغا، بوكس ماھىرى قانات ئىسلام بىلەن ئوقيا ئېتىش ماھىرى شۆ خەيفېڭ مىس مېدالغا ئېرىشىپ، شىنجاڭلىق تەنھەرىكەتچىلەر ئو ت م دە مېدال ئالالماسلىق تارىخىغا خاتىمە بەردى.
</S>
<S ID=37362>
2012 – يىلى لوندوندا ئۆتكۈزۈلگەن 30 – نۆۋەتلىك ئو ت م دە، مۇھەممەتتۇرسۇن چوڭ يەنە بىر قېتىم ئولىمپىك سەھنىسىدە ماھارەت كۆرسىتىپ، شىنجاڭلىق بوكسچىلارنىڭ ئو ت م گە ئۇدا قاتنىشىش رېكورتىنى داۋاملاشتۇردى.
</S>
<S ID=37363>
   تولىمۇ ئەپسۇس، بۇ قېتىم شىنجاڭلىق ماھىرلاردىن بىرىمۇ جۇڭگو تەنھەرىكەت ۋەكىللەر ئۆمىكى تەركىبىدە بىرازىلىيەنىڭ رىئودې ژانېيرو شەھىرىدە ئۆتكۈزۈلىدىغان ئو ت م گە قاتنىشىش سالاھىيىتىگە ئېرىشەلمىدى.
</S>
<S ID=37364>
ئاپتونوم رايونىمىزنىڭ ئىقتىسادىي ۋە ئىجتىمائىي ئىشلىرى، جۈملىدىن تەنتەربىيە ئىشلىرى جۇش ئۇرۇپ راۋاجلىنىۋاتقان ھازىرقىدەك ياخشى ۋەزىيەتتە، شىنجاڭلىق ماھىرلارنىڭ دۇنياۋى كاتتا تەنھەرىكەت سەھنىسىدە ئۆزىنى نامايان قىلىش پۇرسىتىگە ئېرىشەلمەسلىكى كىشىنى ئەپسۇسلاندۇرسىمۇ، ئاپتونوم رايونىمىزنىڭ تەنتەربىيە ساھەسىدە كۆرۈلۈۋاتقان يېڭىلىقلار ۋە بولۇۋاتقان يۈكسىلىشلەرگە كۆز يۇمغىلى بولمايدۇ، شىنجاڭنىڭ تەنتەربىيە ئىشلىرىنىڭ كەلگۈسى ئىستىقبالى كىشىنى يەنىلا ئۈمىدلەندۈرىدۇ.
</S>
<S ID=37365>
2020 – يىلى ياپونىيەنىڭ توكيو شەھىرىدە ئۆتكۈزۈلىدىغان 32 – نۆۋەتلىك يازلىق ئو ت م، بولۇپمۇ 2022 – يىلى پايتەختىمىز بېيجىڭدا ئۆتكۈزۈلىدىغان 24 – نۆۋەتلىك قىشلىق ئو ت م دە، شىنجاڭلىق تەنھەرىكەت ئەزىمەتلىرىگە تېخىمۇ كەڭ سەھنە ھازىرلىنىدۇ، تېخىمۇ كۆپ شىنجاڭلىق ئەزىمەت ئو ت م دە ۋەتەن، خەلقىگە شان – شەرەپ كەلتۈرۈش پۇرسىتىگە ئېرىشىپ، شىنجاڭ تەنتەربىيەسىنىڭ يۇقىرى سەۋىيەسى ۋە شىنجاڭ خەلقىنىڭ جۇشقۇن روھىي قىياپىتىنى نامايان قىلىدۇ.
</S>
<S ID=37366>
   ئولىمپىك سەھنىسى دۇنياۋى كاتتا سەھنە، مىللەت، ئىرق ئايرىمايدىغان، تىنچلىق – ئىتتىپاقلىق، چۈشىنىش، ئادىل رىقابەتنى تەشەببۇس قىلىدىغان غالىبلارنىڭ رىقابەت سورۇنى. ئىشىنىمىزكى، ئالدىمىزدىكى 20 كۈنگە يېقىن ۋاقىت ئىچىدە، ھەممىمىزنىڭ دىققەت – نەزەرى رىئودې ژانېيرودىكى ئولىمپىك سەھنىسىدە بولىدۇ، شىنجاڭدىكى تەنھەرىكەتخۇمار ھەر مىللەت خەلق دۇنيا خەلقى بىلەن بىللە ئولىمپىك قىزغىنلىقىغا ئورتاق جور بولۇپ، دۇنياۋى كاتتا تەنھەرىكەت مەرىكىسىدىن ھۇزۇرلىنىدۇ، ئولىمپىك ئەزىمەتلىرىنىڭ مۇسابىقە مەيدانىدىكى غەلىبىسى ھەممىمىزنى شادلاندۇرسا، تەسىرلىك ئولىمپىك ھېكايىلىرى قەلبىمىزنى لەرزىگە سالىدۇ، شىنجاڭلىق ئەزىمەتلەر قاتنىشالمىغانلىقى سەۋەبلىك، شىنجاڭ خەلقىنىڭ ئولىمپىك قىزغىنلىقى ھەرگىز سۇسلىشىپ قالمايدۇ.
</S>
</TEXT>
/BODY
/DOC