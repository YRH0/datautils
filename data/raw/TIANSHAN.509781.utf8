<DOC>
<DOCID>TIANSHAN.509781</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-03-15 15:45:30</DATE>
</HEADER>
<BODY>
<HEADLINE>
<S ID=19941>
تۇمشۇق شەھەرلىك پۇقراۋى ئايرودۇرۇم قۇرۇلۇشىغا ئىش باشلاندى
</S>
</HEADLINE>
<TEXT>
<S ID=19942>
    ئىختىيارىي مۇخبىرىمىز ئەھمەد مۇھەممەد خەۋىرى: مارت ئايلىرى يەر جاھان ئىسسىپ، ھەممە ياق ئەتىيازلىق تېرىلغۇ تەييارلىقىغا چۆمگەن ئىدى. 12-مارت تۇمشۇق شەھىرىنىڭ پۇقراۋى ئايرودۇرۇمىغا رەسمىي ئىش باشلاندى. بۇ رايون ئىچىدىكى قاتناش–تىرانسپورت ئىشلىرىنىڭ يېڭى مەنزىلگە قەدەم ئالغانلىقىنىڭ بەلگىسى بولۇپ قالدى.
</S>
<S ID=19943>
    ئىگىلىشىمچە، تۇمشۇق شەھىرىنىڭ پۇقراۋى ئايرودۇرۇمى 3- شى 44- تۇەن بىلەن 50- تۇەننىڭ پاسىلىغا جايلاشقان بولۇپ، تۇمشۇق شەھىرىدىن تەخمىنەن 15 كىلومېتىر كېلىدىكەن، بۇ دۆلەت ئىچىدىكى C4 دەرىجىلىك تارماق لىنىيەلىك ئايرودۇرۇم بولۇپ، 2020- يىلىغا بارغاندا يىللىق يولۇچى توشۇش مىقدارىنى 80 مىڭ ئادەم/ قېتىمغا يېتىدىكەن، 360 توننا يۈك – تاقلارنى قوبۇل قىلىدىكەن ۋە چىقىرىلىدىكەن.
</S>
<S ID=19944>
پىلان بويىچە بولغاندا، بۇ يىل مارتتا ئومۇميۈزلۈك قۇرۇلۇش باشلاپ، 2017-يىلىنىڭ كېيىنكى يېرىم يىلىدىن تارتىپ ئايروپىلان قاتناش ئىشقا ئاشۇرۇلىدىكەن.
</S>
<S ID=19945>
    تونۇشتۇرۇشقا قارىغاندا، تۇمشۇق شەھەرلىك پۇقراۋى ئايرودۇرۇمىنى 2014- يىلى گوۋۇيۈەن، مەركىزىي ھەربىي ئىشلار كومىتېتى تەستىقلىغان.
</S>
<S ID=19946>
بۇ تۈرگە جەمئىي ئىشلىتىلىدىغان يەر كۆلىمى 141.925 گېكتار بولۇپ، 541 مىليون 180 مىڭ يۈەن مەبلەغ سېلىنىدىكەن.
</S>
<S ID=19947>
بۇ قۇرۇلۇشتا 2600 مېتىر ئۇرۇنلۇقتا، 45 مېتىر كەڭلىكتە ئۇچۇش يولى، 186 مېتىر ئۇرۇنلۇقتا بىۋاسىتە ئالاقىلىشىدىغان ئۇچۇش–چۈشۈش يولى، تۆت ئايروپىلان ئورنى ياسىلىدىكەن ۋە 6000 كىۋادرات مېتىر ئايروپورت بىناسى سېلىنىپ، تۈرلۈك ئەسلىھەلىرى سەپلىنىدىكەن.
</S>
<S ID=19948>
تۇمشۇق شەھىرىنىڭ پۇقراۋى ئايرودۇرۇمى پۈتكەندىن كېيىن، تۇمشۇق شەھىرى ۋە مارالبېشى ناھىيەسىدە پۇقرالار ئايرودۇرۇمى بولماسلىقتەك تارىخقا خاتىمە بېرىلىدىكەن.
</S>
<S ID=19949>
بۇ ئايرودۇرۇم پۈتۈپ ئىشقا كىرىشتۈرۈلگەندىن كېيىن مەركىزىي شەھەر ئۈرۈمچىگە بېرىش ئۈچۈن پەقەت ئىككى سائەتلا ۋاقىت كېتىدىكەن.
</S>
</TEXT>
/BODY
/DOC