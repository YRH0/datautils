<DOC>
<DOCID>TIANSHAN.515800</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-04-10 13:13:16</DATE>
</HEADER>
<BODY>
<HEADLINE>
<S ID=24350>
پىچاندىكى تەشكۈت گۇرۇپپىلىرى ئېتىز–ئېرىق ئىشلىرىنى جانلاندۇرۇۋەتتى
</S>
</HEADLINE>
<TEXT>
<S ID=24351>
   مىجىت ئىبراھىم خەۋەر قىلىدۇ: پىچان ناھىيەسىنىڭ يېزا، كەنتلىرىدە قۇرۇلغان تەشكۈت گۇرۇپپىلىرى ئەتىيازلىق تېرىلغۇ ئىشلىرى باشلانغاندىن بۇيان ئېتىز – ئېرىق ئىشلىرىنى باشقىچىلا جانلاندۇرۇۋەتتى.
</S>
<S ID=24352>
   پىچان ناھىيەسىنىڭ پىچان يېزىسى لەڭگەر كەنتىنىڭ ئۈزۈم تېلى ئېتىزىدا 30 – مارت دېھقانلاردىن بەش – ئونەيلەن بىر گۇرۇپپا بولۇپ ئۈزۈم تاللىرىنى ئوغۇتلاش، تۈپ بېشىنى بوشىتىش ئىشلىرى بىلەن ئالدىراش ئىدى.
</S>
<S ID=24353>
بۇ كەنتتىكى غوپۇر مويدىن مۇنداق دېدى: كەنتتىكىلەر بەش – ئالتە ئائىلىدىن تەشكىللىنىپ، مېيىپ، ئەمگەك كۈچى يوق، ئائىلىسىدە قىيىنچىلىقى بار ئائىلىلەرنىڭ ئۈزۈم تېلىنى ئېچىش، ئوغۇتلاش، سۇغىرىش، قوغۇن – تاۋۇز تېرىش ۋە پارنىكلاردىكى كۆكتات پەرۋىشى ئىشلىرىغا ياردەم بېرىۋاتىمىز.
</S>
<S ID=24354>
ئۆزىمىزنىڭ ئېتىزىغىمۇ ھېچقانداق بىر ئائىلە سىرتتىن ئادەم ياللاپ ئىشلەتمەي، كەنتىمىزدىكىلەرنى ئىشلەتتۇق، شۇنداق بولغاندا ھەر بىرەيلەن ئوتتۇرا ھېساب بىلەن كۈنىگە 160 يۈەندىن كىرىم قىلالايدىكەنمىز.
</S>
<S ID=24355>
   پىچان ناھىيەلىك پارتكوم پارتىيە مەكتىپىدىن پىچان يېزىسىنىڭ لەڭگەر كەنتىگە چۈشكەن خىزمەت گۇرۇپپىسىنىڭ مۇئاۋىن باشلىقى ئوسمان لېتىپ مۇنداق دېدى: تەشكۈت گۇرۇپپىلىرىنىڭ رولىنى تېخىمۇ ئۈنۈملۈك جارى قىلدۇرۇش ئۈچۈن، ئون ئائىلىنى بىرلىك، پارتىيە ئەزالىرى، ئامما ۋەكىللىرى، ئون ئائىلە گۇرۇپپا باشلىقلىرىنى ئاساس قىلىپ 150كە يېقىن تەشكۈت گۇرۇپپىسى تەشكىللەپ، قىيىنچىلىقى بار، ئائىلىسىدە ئەمگەك كۈچى كەمچىل 200دىن ئارتۇق ئائىلىنىڭ ئەتىيازلىق ئېتىز – ئېرىق ئىشلىرىغا ياردەملىشىپ، ئۇلارنى غەمدىن خالاس قىلدۇق.
</S>
<S ID=24356>
ئىلغار تەشكۈت گۇرۇپپىلىرىنى خىمىيەۋى ئوغۇت، ئۇن، ياغ، گۈرۈچ، كەتمەن، گۈرجەك قاتارلىق ماددىي بۇيۇملار بىلەن مۇكاپاتلاپ، ئۇلارنىڭ ئاكتىپلىقىنى ئاشۇردۇق.
</S>
<S ID=24357>
   لۈكچۈن بازىرىنىڭ مۇقام كەنتىدە قۇرۇلغان 129 تەشكۈت گۇرۇپپىسى بۇ يىلقى ئەتىيازلىق تېرىلغۇ ئىشلىرىدا ئۆزئارا ياردەملىشىپ، 500 مىڭ يۈەنگە يېقىن ئىقتىسادنىڭ سىرتقا ئېقىپ كېتىشىنىڭ ئۈنۈملۈك ئالدىنى ئالدى.
</S>
<S ID=24358>
تۇيۇق يېزىسىنىڭ سۇ بېشى كەنتىدىكى مەخمۇت ئۆمەر باشچىلىقىدىكى 22 تەشكۈت گۇرۇپپىسى كەنتنىڭ بۇ يىلقى ئەتىيازلىق تېرىلغۇ ئىشلىرىنى ھۆددە ئېلىۋېلىپ، 260 مىڭ يۈەن كىرىم قىلدى، گۇرۇپپا ئەزالىرىنىڭ ئوتتۇرىچە كىرىمى 3000 يۈەندىن ئاشتى.
</S>
<S ID=24359>
   ئۇقۇشىمچە، بۇ يىلقى ئەتىيازلىق تېرىلغۇ مەزگىلىدە پىچان ناھىيەسىنىڭ يېزا، كەنتلىرىدە قۇرۇلغان 10 مىڭدىن ئارتۇق تەشكۈت گۇرۇپپىسى ئەتىيازلىق تېرىلغۇ ئىشلىرىنى تەشەببۇسكارلىق بىلەن ئۈستىگە ئېلىپ، ئۆزئارا ياردەملىشىپ، 25 مىليون يۈەنگە يېقىن ئىقتىسادنىڭ سىرتقا چىقىپ كېتىشىنىڭ ئالدىنى ئالغان.
</S>
</TEXT>
/BODY
/DOC