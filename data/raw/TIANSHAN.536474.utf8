<DOC>
<DOCID>TIANSHAN.536474</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-24 12:46:07</DATE>
</HEADER>
<BODY>
<HEADLINE>
<S ID=34439>
‹‹چارۋىچىلىقنى راۋاجلاندۇرۇش مۇلازىمەت مەركىزى››دە...
</S>
</HEADLINE>
<TEXT>
<S ID=34440>
سادىق ئىمىر
</S>
<S ID=34441>
    باي ناھىيە بازىرىدىن باي – ئاقسۇ يولىنى بويلاپ ئون كىلومېتىرچە ماڭغاندا، يولنىڭ جەنۇب تەرىپىدە ‹‹باي ناھىيەلىك چارۋىچىلىقنى راۋاجلاندۇرۇش مۇلازىمەت مەركىزى›› دېگەن ۋىۋىسكا ئېسىلغان ئىككى قەۋەتلىك بىر بىنا كۆزگە ئالاھىدە چېلىقىدۇ. بۇ مۇلازىمەت مەركىزىنىڭ دەرۋازىسىدىن كىرگەندە، جەنۇبىي شىنجاڭ بويىچە ئەڭ چوڭ تىرىك چارۋا مال بازىرى كۆز ئالدىمىزدا نامايان بولىدۇ. بۇ يىل 6 – ئاينىڭ 12 – كۈنى مەن بۇ بازاردا زىيارەتتە بولدۇم. بۇ يەردىكى چارۋا مال بازىرى بەكلا چوڭ بولۇپ، كالا، قوي سودىسى بولۇۋاتقان، تۆمۈر رېشاتكا بىلەن ئايرىلغان قوتانلارلا نەچچە يۈز مېتىرغا سوزۇلغانىدى. بىرنەچچە كالىنىڭ سودىسى بولۇۋاتقان بىر قوتانغا قىزىقىپ قالدىم، بۇ يەردە بىر دېھقاننىڭ ئۈچ كالىسىنىڭ باھاسى ئۈستىدە تالاش – تارتىش بولۇۋاتقان ئىكەن، ئالغۇچىلار باي ناھىيەسىنىڭ گۈلباغ يېزىسى دۆڭئېرىق كەنتىدىن كەلگەن ئالىم توختى ئىسىملىك بۇ دېھقاننىڭ بىر كالىسىغا 8000 يۈەن باھا قويۇۋېدى، ئۇ يەنە 1000 يۈەن قوشۇشنى تەلەپ قىلدى، ئالىم توختىنىڭ ماڭا دەپ بېرىشىچە، ئۇنىڭ تېرىلغۇ يېرى بولمىغاچقا، ئۇ 2002 – يىلىدىن بۇيان ئائىلىسىدىكى بەش جاننى مۇشۇ چارۋامال سودىسىغا تايىنىپ بېقىپ كېلىۋېتىپتۇ. قوي سودىسى رايونىدىمۇ سودا قىزىپ كەتكەن بولۇپ، بىر قوتاننىڭ ئالدىدا باي ناھىيەسىنىڭ ئونباش يېزىسى ئۆتەڭ كەنتىدىن بولغان بايىز بارات ئىسىملىك دېھقان ئۈچ قويىنى 2200 يۈەنگە ساتتى...
</S>
<S ID=34442>
    كۆلىمى 63 مو كېلىدىغان بۇ چارۋىچىلىقنى راۋاجلاندۇرۇش مۇلازىمەت مەركىزىنى باي ناھىيەسىگە نىشانلىق ياردەم بەرگۈچى ئورۇن جېجياڭ ئۆلكىسىنىڭ ۋېنجو شەھىرى قۇرۇپ بەرگەن بولۇپ، مۇلازىمەت مەركىزىدىكى چارۋا مال بازىرى بۇلتۇرنىڭ ئاخىرىدا ئېچىلغان ئىكەن، ئۇنىڭدىن باشقا، بۇ يەردىكى ئۇنىۋېرسال مۇلازىمەت بىناسىمۇ پۈتكەن بولۇپ، مەھسۇلات كۆرگەزمە زالى، لابوراتورىيە ئۆيى، كارانتىن – تەكشۈرۈش ئىشخانىسى، تور پونكىتى ئىشقا كىرىشتۈرۈلۈش ئالدىدا ئىكەن.
</S>
<S ID=34443>
    باي ناھىيەلىك چارۋىچىلىقنى راۋاجلاندۇرۇش مۇلازىمەت مەركىزىنىڭ دىرېكتورى ماخمۇت تۇردىنىڭ تونۇشتۇرۇشىچە، بۇ چارۋا مال بازىرىغا باي ناھىيەسىدىكى دېھقان – چارۋىچىلارلا كېلىپ قالماي، قوشنا ناھىيە – شەھەرلەردىنمۇ چارۋا مال سودىگەرلىرى كېلىپ تۇرىدىكەن، چارشەنبە ۋە يەكشەنبە كۈنلىرى بۇ بازاردا ئوتتۇرا ھېساب بىلەن 2500 كالا – قوي ئېلىپ سېتىلىدىكەن.
</S>
</TEXT>
/BODY
/DOC