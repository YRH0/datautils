<DOC>
<DOCID>TIANSHAN.539120</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-08-06 12:51:43</DATE>
</HEADER>
<BODY>
<HEADLINE>
<S ID=37490>
ئېلېكتىرونلۇق سودا سۇپىسى لوپنۇردىكى نامرات دېھقانلارنىڭ بېيىش قىزغىنلىقىنى ئاشۇردى
</S>
</HEADLINE>
<TEXT>
<S ID=37491>
    ئىختىيارىي مۇخبىرىمىز ياسىنجان رەھمىتۇللا خەۋەر قىلىدۇ: لوپنۇر ناھىيەسىنىڭ ئاقسۇپا يېزىسىدىكى پاتىمە خالىق 24 – ئىيۇل ‹‹چېۋەر قول›› كەسپىي ھەمكارلىق كوپىراتىپىنىڭ يەرلىك مەھسۇلاتلار دۇكىنىغا بىر سېۋەت تۇخۇمنى ئېلىپ كېلىپ، دۇكان مەسئۇلى لى شىنيۈنگە تاپشۇردى.
</S>
<S ID=37492>
    بۇ يىل 3 – ئايدا ئېچىلغان، كۆلىمى 15 كىۋادرات مېتىرغىمۇ يەتمەيدىغان بۇ دۇكانغا يېقىندا بېرىپ لوپنۇر چىگىسى، ھەسەل، نانلار ۋە توڭلاتقۇ ئىچىگە رەتلىك تىزىۋېتىلگەن توخۇ گۆشى، غاز تۇخۇملىرىنى كۆردۈم.
</S>
<S ID=37493>
دۇكانغا تۇخۇم ئېلىپ كەلگەن پاتىمە خالىق مۇنداق دېدى: ئۆيىمىزدە بېقىۋاتقان 40 توخۇدىن كۈندە 20 تۇخۇم يىغالايمىز، بىر تۇخۇمنى بىر يېرىم يۈەندىن ساتساق، ئايدا تۇخۇم سېتىپلا 900 يۈەن كىرىم قىلالايمىز.
</S>
<S ID=37494>
توخۇلىرىمىزنى چۈجە چېغىدا يېزىلىق ھۆكۈمەت نامراتلىقتىن قۇتۇلۇشىمىز ئۈچۈن ھەقسىز تارقىتىپ بەرگەن، بېقىش جەريانىدا ھەرقانداق قىيىنچىلىققا يولۇقساق يېزىدىكى تېخنىكلار دەرھال كېلىپ تېخنىكىلىق مەسلىھەت بېرىدۇ.
</S>
<S ID=37495>
    ‹‹چېۋەر قول›› يەرلىك مەھسۇلاتلار دۇكىنى بۇ يىل 3 – ئايدا ئېچىلىپ، لى شىنيۈن دۇكاننىڭ مەسئۇلى بولدى.
</S>
<S ID=37496>
ئۇ مۇنداق دېدى: يېزىمىزدا ئۆي قۇشلىرى باقمىچىلىق ئائىلىسىدىن 33ى بار، ئۇلار باققان توخۇ، غازلارنىڭ تۇخۇملىرى توردا سېتىلغاندىن بۇيان تىجارىتىمىز كۈنسېرى جانلىنىپ، ھازىرغىچە 20 مىڭ يۈەندىن ئارتۇق كىرىم قىلدۇق.
</S>
<S ID=37497>
    ئۇقۇشىمچە، ئاقسۇپا يېزىسىدا سۇ كەمچىل، يەر، يايلاق ئاز بولغاچقا، كىشىلەرنى نامراتلىقتىن قۇتۇلدۇرۇپ بېيىشقا يېتەكلەش مۇھىم مەسىلە بولۇپ قالغان.
</S>
<S ID=37498>
بۇ يىلنىڭ بېشىدا ناھىيەلىك نامراتلارنى يۆلەش – ئېچىش ئىشخانىسى يېزىلىق ھۆكۈمەت بىلەن بىرلىكتە ئائىلىلەرگە بېرىپ ئەھۋال ئىگىلەپ، ئاممىنىڭ تەكلىپى ۋە بازار ئېھتىياجىغا ئاساسەن ئاقسۇپا يېزىسىدىكىلەرنىڭ ئائىلە ئىگىلىكىنى تەرەققىي قىلدۇرۇش تەرەققىيات پىلانىنى تۈزگەن.
</S>
<S ID=37499>
يېزا بۇ يىل 40 مىڭ يۈەن ئاجرىتىپ، 3500 چۈجە سېتىۋېلىپ نامرات ئائىلىلەرگە تارقىتىپ بەرگەن ھەم مۇلازىمەت ئەترىتى قۇرۇپ، باقمىچىلىق ئائىلىلىرىگە مۇلازىمەت قىلىشقا ئورۇنلاشتۇرغان.
</S>
<S ID=37500>
    لى شىنيۈن مۇنداق دېدى: ھازىر دۇكىنىمىزغا كۈندە يىغىپ كېلىنگەن 200دىن ئارتۇق تۇخۇم ئېھتىياجنى قاندۇرالمايۋاتىدۇ، دېھقانلارنىڭ ئوتۇن قالاپ ياققان نانلىرىنىڭ سېتىلىشىمۇ بەك تېز، كۈندە 3000دىن ئارتۇق نان سېتىلىۋاتىدۇ.
</S>
<S ID=37501>
‏    
</S>
</TEXT>
/BODY
/DOC