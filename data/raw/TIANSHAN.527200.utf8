<DOC>
<DOCID>TIANSHAN.527200</DOCID>
<HEADER>
<CLASS>خەلقئارا</CLASS>
<DATE>2016-06-07 16:58:19</DATE>
</HEADER>
<BODY>
<HEADLINE>
<S ID=29971>
خەلقئارا تېررورلۇققا قارشى تۇرۇش ھەرىكىتى يېڭى باسقۇچقا كىردى (3)
</S>
</HEADLINE>
<TEXT>
<S ID=29972>
  تېررورلۇققا قارشى ھەمكارلىق بارغانسېرى كۈچەيدى
</S>
<S ID=29973>
   تېررورلۇق ۋەزىيىتى كەسكىن بولۇۋاتقاندا، دۇنيادىكى ھەرقايسى دۆلەتلەر ۋە خەلقئارا تەشكىلاتلار ئاكتىپلىق بىلەن يېڭى سىياسەتلەرنى تۈزۈپ، يېڭى تەدبىرلەرنى يولغا قويدى، خەلقئارا تېررورلۇققا قارشى تۇرۇش ھەمكارلىقى مۇئەييەن دەرىجىدە كۈچەيدى.
</S>
<S ID=29974>
   ئامېرىكا بىلەن رۇسىيە ‹‹شام ئىسلام دۆلىتى››گە زەربە بېرىش مەسىلىسىدە زىچ ئالاقىسىنى ساقلىدى ۋە ماسلاشتى. 2014 – يىلىدىن بۇيان، خەلقئارادا ئىلگىرى – كېيىن بولۇپ ئامېرىكا، رۇسىيە، سەئۇدى ئەرەبىستان باشچىلىقىدىكى ‹‹شام ئىسلام دۆلىتى››گە زەربە بېرىشتىكى ئۈچ چوڭ ئىتتىپاق شەكىللەندى. ۋەزىيەتنىڭ ئۆزگىرىشىگە ئەگىشىپ، بۇ سىياسەتنىڭ يولغا قويۇلۇشى ئوخشاش بولمىدى.
</S>
<S ID=29975>
   ئامېرىكا ئارمىيەسى ئىراق ۋە سۇرىيەدىكى تېررورلۇققا قارشى تۇرۇش سېلىنمىسىنى تەدرىجىي ئاشۇردى، ‹‹ئامېرىكا ئەسكەرلىرى سۇرىيە زېمىنىغا كىرمەسلىك›› ۋە ‹‹قۇرۇقلۇق قىسىملىرى ئىراققا قايتا بارماسلىق›› قىزىل لىنىيەسىنى بۇزۇپ تاشلىدى. سۇرىيەدە، ئۇلارنىڭ ئالاھىدە قىسىملىرى ئۆكتىچىلەرگە مەسلىھەت بەردى. ئىراقتا، ئالاھىدە ئۇرۇش مەركىزى، ئالاھىدە قىسىم تەسىس قىلىپ، بىۋاسىتە قۇرۇقلۇق ئۇرۇشىغا ئارىلىشىپ، تۇيۇقسىز ھۇجۇم قىلىش، قۇتقۇزۇش ۋە ئاخبارات توپلاش قاتارلىق ۋەزىپىلەرنى ئىجرا قىلدى. ئامېرىكا ئارمىيەسى ھاۋا ھۇجۇمىنى كۈچەيتىپ، قۇرۇقلۇق قىسىمىنى كۆپەيتتى ھەم تور قورالىدىن پايدىلىنىپ، ‹‹شام ئىسلام دۆلىتى››نىڭ ئالاقىسىگە توسالغۇلۇق قىلغانلىقىنى تۇنجى قېتىم ئاشكارىلىدى. فىرانسىيە، ئاۋسترالىيە قاتارلىق دۆلەتلەرمۇ ‹‹شام ئىسلام دۆلىتى››گە ئۇدا ھاۋادىن ھۇجۇم قىلدى. شۇنىڭ بىلەن بىللە، رۇسىيە سۇرىيەگە قاراتقان سىياسىتىنى زور دەرىجىدە تەڭشىدى. رۇسىيە ئارمىيەسىنىڭ ھاۋا ھۇجۇمىدىكى ئىپادىسى گەۋدىلىك بولۇپ، ئەسەبىي كۈچلەرنىڭ ھەيۋىسىنى يەرگە ئۇردى. بەشىر ھاكىمىيىتىنىڭ ئورنى خېلى مۇستەھكەملەنگەندىن كېيىن، رۇسىيە زور كۈچىنى چېكىندۈردى، بىراق يەنىلا سۇرىيە ھۆكۈمەت ئارمىيەسىنى قوغدىدى ۋە قوللىدى. ئىران پۇرسەتتىن پايدىلىنىپ سۇرىيەدىكى تەسىر كۈچىنى كېڭەيتتى. ‹‹شام ئىسلام دۆلىتى›› رادىكال تەشكىلاتىغا زەربە بېرىش ئامېرىكا، رۇسىيەنىڭ ئورتاق مەنپەئىتىگە ئۇيغۇن، شۇڭا ئىككى تەرەپ ئۇرۇش تېخنىكىسى جەھەتتىن كېڭىشىپ كەلدى. ئۇلار ماسلاشقاچقا سۇرىيە ھۆكۈمەت ئارمىيەسى بىلەن سۇرىيە كۇرد قوراللىقلىرىنىڭ ھۇجۇمى تېخىمۇ تەرتىپلىك بولدى. ئالدىدىكى ئىككىسى بىلەن سېلىشتۇرغاندا، سەئۇدى ئەرەبىستان باشلامچى بولۇپ قۇرغان 34 دۆلەتنىڭ تېررورلۇققا قارشى تۇرۇش ئىتتىپاقىنىڭ ئىلگىرىلىشى ئاستىلاپ، ئەمەلىي ھەرىكىتى ئاز بولدى. 3 – ئايدا بۇ ئىتتىپاق ھەربىي باشلىقلار يىغىنى ئاچتى، سەئۇدى ئەرەبىستان ماسلاشتۇرۇش مەركىزى قۇرۇپ، ئاخباراتتىن ئورتاق بەھرىلىنىپ، زوراۋانلىق ئىدېئولوگىيەسىگە قارشى تۇرۇش، زۆرۈر تېپىلغاندا ھەربىي ھەرىكەت قوللىنىپ رادىكال تەشكىلاتلارغا زەربە بېرىش تەكلىپىنى ئوتتۇرىغا قويدى.
</S>
<S ID=29976>
   خەلقئارا تەشكىلاتلار ۋە كۆپ تەرەپ مېخانىزمى تېررورلۇققا قارشى تۇرۇشتا تېخىمۇ زور رول ئويناشقا ئۇرۇندى. ب د ت تېررورلۇق ئىدىيەسىنى تۈپتىن يوقىتىش ئۈچۈن ‹‹زوراۋان رادىكال تەشكىلاتلاردىن ساقلىنىش ھەرىكەت پىلانى››نى يولغا قويدى، 4 – ئايدا جەنۋەدە خەلقئارا يىغىن ئېچىپ، ماسلىشىپ ھەرىكەت قىلىشنى مۇراجىئەت قىلدى. بۇ پىلان دۇنيا، رايون ۋە دۆلەت قاتلىمىدا دەرىجىمۇ دەرىجە ئەمەلىيلەشتۈرۈلدى. جۇڭگونىڭ تەشەببۇسى بىلەن ب د ت يەنە ئاشكارا ئىلمىي مۇھاكىمە يىغىنى ئېچىپ، تېررورلۇققا قارشى تۇرۇش يىرىك پىلانىنى مۇھاكىمە قىلدى. ياۋروپادا، ياۋروپا ئىتتىپاقى تېررورلۇق ھۇجۇمىدىن ساقلىنىشنى بىرىنچى دەرىجىلىك مۇھىم ئىش قىلىپ، ‹‹ياۋروپا تېررورلۇققا قارشى تۇرۇش مەركىزى››، ‹‹رادىكاللىشىشقا قارشى تۇرۇش ئالىي تەتقىقات مەركىزى››، ‹‹ياۋروپا ئىتتىپاقى تور تەكشۈرۈش ئاپپاراتى›› قاتارلىق تارماقلارنى قۇردى. ياۋروپا ئىتتىپاقى ئاخبارات ھەمكارلىقىغا ئىنتايىن ئەھمىيەت بېرىپ، تاشقى چېگرانى نازارەت قىلىش – كونترول قىلىشنى كۈچەيتىشنى مۇزاكىرە قىلىپ، تېررورلۇققا قارشى تۇرۇشتىكى سانلىق مەلۇمات ئامبىرىنى راۋانلاشتۇردى. ئاسىيادا شاڭخەي ھەمكارلىق تەشكىلاتى ‹‹ئىتتىپاقلىق 2016›› چېگرا مۇداپىئە بىرلەشمە ھەرىكىتىنى قانات يايدۇردى ھەم 9 – ئايدا بىرلەشمە مانېۋىر ئۆتكۈزدى. ئافرىقىدا بۇركىنا – فاسو، مالى قاتارلىق تۆت دۆلەت رايون تېررورلۇققا قارشى ھەمكارلىقىنى كۈچەيتىپ، ئۇچۇرلاردىن ئورتاق بەھرىلىنىش ۋە سىستېمىلىق ھەمكارلىقنى ئىشقا ئاشۇرۇشنى قارار قىلدى. بۇنىڭدىن باشقا، يېقىندا ئاخىرلاشقان 4 – نۆۋەتلىك يادرو خەۋپسىزلىكى باشلىقلار يىغىنىدا يىغىنغا قاتناشقان دۆلەتلەر يادرو ماتېرىياللىرى بىخەتەرلىكىگە كاپالەتلىك قىلىش ۋە يادرو تېررورلۇقىدىن ساقلىنىشنى كۈچەيتىشكە كۈچ چىقاردى.
</S>
<S ID=29977>
   ھالبۇكى، خەلقئارانىڭ تېررورلۇققا قارشى تۇرۇشتىكى چوڭقۇر ۋە ئەمەلىي ھەمكارلىقى يەنە نۇرغۇن توسقۇنلۇقلارغا ئۇچراۋاتىدۇ. خەلقئارا جەمئىيەت تېخى تېررورچىلارغا بىر تۇتاش ئېنىقلىما بەرگىنى يوق. بەزى دۆلەتلەر قوش ئۆلچەم قوللاندى، مەسىلەن: ئۆز مەنپەئىتىگە زىيان يەتكۈزسە تېررورىزم دەپ ئاتىدى، باشقا دۆلەتلەرنىڭ مەنپەئىتىگە زىيان يەتكۈزگەن تېررورچىلارنى ئىنسانىي ھوقۇق قاتارلىق باھانىلەرنى كۆتۈرۈپ چىقىپ ئاقلىدى، ھەتتا ئۇنى قانات ئاستىغا ئالدى ۋە ياردەم قىلدى. بۇنىڭ ئاساسلىق سەۋەبى: چوڭ دۆلەتلەرنىڭ تىركىشىشى، جۇغراپىيەلىك سىياسىي، مەزھەپلەر كۈرىشى، مىللىي ماجىرا قاتارلىق جەھەتلەردە ئۆز مەنپەئىتىنى كۆزلەش دائىم تېررورلۇققا زەربە بېرىش ئۈستىدىن غالىب كېلىپ، بەزى دۆلەتلەرنىڭ ئالدىن ئويلىشىدىغان مۇھىم ئىشىغا ئايلىنىپ قالدى. ‹‹شام ئىسلام دۆلىتى››گە ھەمكارلىشىپ زەربە بېرىشتە بۇ زىددىيەتلەر ئىنتايىن گەۋدىلىك بولدى. ‹‹شام ئىسلام دۆلىتى›› ئەينى چاغدا رەقىبلىرى ئوتتۇرىسىدىكى زىددىيەتتىن پايدىلىنىپ، پۇرسەتنى چىڭ تۇتۇپ، تەرەققىي قىلىپ قۇدرەت تاپقانىدى. كېيىنكى باسقۇچتا، ئەگەر ئۇرۇشقا قاتناشقان تەرەپلەر زىددىيەتلەشسە، ئۇرۇش ۋەزىيىتى يامانلىشىپ، ئەجىر بىكارغا كېتىش ئېھتىماللىقىنىمۇ چەتكە قاققىلى بولمايدۇ.
</S>
<S ID=29978>
‹‹خەلق گېزىتى››دىن ئېلىندى
</S>
<S ID=29979>
‏
</S>
</TEXT>
/BODY
/DOC