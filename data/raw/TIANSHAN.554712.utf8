<DOC>
<DOCID>TIANSHAN.554712</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-10-08 15:53:20</DATE>
</HEADER>
<BODY>
<HEADLINE>
<S ID=52450>
قوتاز باقمىچىلىقى بىلەن كۆكلەۋاتقان ئاقتۇ چارۋىچىلىرى
</S>
</HEADLINE>
<TEXT>
<S ID=52451>
   ئىختىيارىي مۇخبىرىمىز مۇختەر نۇرمۇھەممەت خەۋىرى: ئاقتۇ ناھىيەسىنىڭ قىزىلتۇ يېزا قاراتاش كەنتىدىكى «قىزىل بۇلاق» قوتاز باقمىچىلىق ھەمكارلىق كوپىراتىپى 2015-يىلى قۇرۇلغان بولۇپ، ھازىرغىچە بۇ ھەمكارلىق كوپىراتىپىنىڭ ئەزاسى 21گە، كوپىراتىپتا بېقىلىۋاتقان قوتاز400 تۇياقتىن كۆپرەككە يەتتى.
</S>
<S ID=52452>
سېنتەبىر ئېيى كىرگەندىن بۇيان، بۇ ھەمكارلىق كوپىراتىپى 50 تۇياقتىن ئارتۇق قوتازنىڭ ھەر بىرىنى 6000 يۈەندىن 8000 يۈەنگىچە سېتىپ چىقاردى.
</S>
<S ID=52453>
   ئاقتۇ ناھىيەسىنىڭ سەككىز يېزا-بازىرى پامىر ئېگىزلىكىگە جايلاشقان بولۇپ، بۇ جايلاردىكى 10 مىليون مودىن ئارتۇق تەبىئىي يايلاق قوتاز باقمىچىلىقىنى تەرەققىي قىلدۇرۇشقا ئىنتايىن ماس كېلىدۇ.
</S>
<S ID=52454>
يېقىنقى يىللاردىن بۇيان، بۇ ناھىيە قوتاز گۆشى، قوتاز سۈتى، قوتاز قۇرتى قاتارلىق قوتاز مەھسۇلاتلىرىنىڭ ئوزۇقلۇق قىممىتى يۇقىرى، بازىرى ئىتتىك بولۇشتەك پايدىلىق پۇرسىتىنى چىڭ تۇتۇپ، ئۆز يېرىنىڭ تەبىئىي ئەۋزەللىكىنى چىقىش قىلغان ھالدا قوتاز باقمىچىلىقىنى نۇقتىلىق تەرەققىي قىلدۇردى.
</S>
<S ID=52455>
چىڭخەي، شىزاڭ قاتارلىق جايلاردىن ئەلا نەسىللىك قوتاز توپاقلىرىدىن 160 نى كىرگۈزۈپ، يەرلىك قوتازلارنىڭ نەسلىنى ياخشىلىدى.
</S>
<S ID=52456>
قوتاز باقمىچىلىقى بىلەن شۇغۇللىنىدىغانلارغا قورۇ-قوتان، يەم-خەشەك، باقمىچىلىق تېخنىكىسى جەھەتلەردە يېتەكچىلىك قىلدى.
</S>
<S ID=52457>
سودىگەر ۋە مەبلەغ جەلپ قىلىش يولى ئارقىلىق «بىندا» چارۋا مەھسۇلاتلىرىنى پىششىقلاپ ئىشلەش چەكلىك مەسئۇلىيەت شىركىتىنى ناھىيەگە ماكانلاشتۇرۇپ ئىشقا كىرىشتۈردى.
</S>
<S ID=52458>
ھازىر بۇ شىركەت ئىشلەپچىقارغان «پامىر» ماركىسىدىكى قوتاز گۆشى مەھسۇلاتلىرى ئاپتونوم رايونىمىز ۋە ئىچكىرى ئۆلكىلەردە بازارلىق مەھسۇلاتقا ئايلاندى.
</S>
<S ID=52459>
   بۇ ناھىيە يەنە قوتاز باقمىچىلىقىنى كۆلەملەشتۈرۈش ئۈچۈن قوتاز باقمىچىلىق ھەمكارلىق كوپىراتىپى قۇرۇلۇشىنى تېزلىتىپ، ھەمكارلىق كوپىراتىپلىرىنى مەبلەغ، يەر ئىشلىتىش، تېخنىك مۇلازىمىتى جەھەتلەردە نۇقتىلىق يۆلىگەنلىكتىن، ناھىيە بويىچە قوتاز باقمىچىلىق ھەمكارلىق كوپىراتىپى 33كە، بۇ كوپىراتىپلاردىكى ئەزالار 500 گە يەتتى. ئىلگىرىكى تارقاق بېقىش، ئۆز ئالدىغا سېتىپ چىقىرىشتەك ئەنئەنىۋى ئۇسۇل بۇزۇپ تاشلىنىپ، باقمىچىلىقتا كۆلەم شەكىللەندۈرۈش، بىرلىشىپ تىجارەت قىلىش ئەمەلگە ئاشۇرۇلدى.
</S>
<S ID=52460>
نۆۋەتتە، ناھىيە بويىچە بېقىلىۋاتقان قوتاز 40 مىڭ تۇياققا يەتكەن بولۇپ، بۇ يىل قوتاز قۇرتلىرىنىڭ ھەر كىلوگىرامى 85 يۈەندىن، يېتىلگەن قوتازلار 8000 يۈەندىن سېتىپ چىقىرىلدى.
</S>
<S ID=52461>
ئاقتۇ چارۋىچىلىرى قوتاز باقمىچىلىقى بىلەن كۈنسېرى كۆكلىمەكتە.
</S>
</TEXT>
/BODY
/DOC