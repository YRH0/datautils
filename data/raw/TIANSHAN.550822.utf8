<DOC>
<DOCID>TIANSHAN.550822</DOCID>
<HEADER>
<CLASS>ئۈرۈمچى</CLASS>
<DATE>2016-09-20 18:40:37</DATE>
</HEADER>
<BODY>
<HEADLINE>
<S ID=49496>
‹‹ئىللىق ئائىلە››دە ئالەمچە مېھىر
</S>
</HEADLINE>
<TEXT>
<S ID=49497>
خالىدە ئوبۇل، مۇنەۋۋەر روزى
</S>
<S ID=49498>
   ئۈرۈمچى شەھىرىنىڭ تەڭرىتاغ رايونى داۋان تەۋەلىكىنى باشقۇرۇش كومىتېتىغا قاراشلىق ‹‹جىنيۆ›› مەھەللىسى 1183 ئائىلە، 3800 ئاھالە بار، ئۇيغۇر، خەنزۇ، قازاق، قىرغىز، دۇڭشياڭ قاتارلىق مىللەتلەر ئارىلىشىپ ئولتۇراقلاشقان چوڭ مەھەللە بولۇپ، ئاز سانلىق مىللەتلەر ئومۇمىي نوپۇسنىڭ %78ىنى ئىگىلەيدۇ.
</S>
<S ID=49499>
   10 – ئاۋغۇست ‹‹جىنيۆ›› مەھەللىسىگە كەلگىنىمىزدە، پاكىز تازىلانغان يوللار، قاتار كەتكەن رەتلىك ئۆيلەر مەھەللىنى گۈزەل تۈسكە كىرگۈزگەنىدى، تاملارغا ئېسىلغان مىللەتلەر ئىتتىپاقلىقى توغرىسىدىكى تەشۋىقات لوزۇنكىلىرى، مىللەتلەر ئىتتىپاقلىقى نەمۇنىچىلىرىنىڭ ئىش – ئىزلىرى ئىختىيارسىز دىققىتىمىزنى تارتتى.
</S>
<S ID=49500>
   ــ بۇ مەھەللىدە مىللەتلەر ئىتتىپاقلىقى قورۇسى خېلى كۆپ ئوخشىمامدۇ؟ ــ سورىدۇق بىز مەھەللە مۇدىرى جاڭ چاڭجۈندىن.
</S>
<S ID=49501>
   ــ مەھەللىمىزدە ھازىر مىللەتلەر ئىتتىپاقلىقى قورۇسىدىن 23ى بار، بۇ قورۇلاردا ھەر مىللەت ئامما بىر – بىرىگە ياردەم بېرىپ، بىر ئائىلە كىشىلىرىدەك ئېجىل – ئىناق ئۆتۈپ كەلمەكتە، ــ دېدى جاڭ چاڭجۈن.
</S>
<S ID=49502>
   سەبىيلەر قەلبىگە چېچىلغان ئىتتىپاقلىق ئۇرۇقى
</S>
<S ID=49503>
   ــ ئەراپات، خوش ئەمىسە، ئوقۇش باشلانغاندا كۆرۈشەيلى!
</S>
<S ID=49504>
   ماشۈ چېڭياڭ ئۈرۈمچى شەھەرلىك 10 – ئوتتۇرا مەكتەپنىڭ ئوقۇغۇچىسى، يازلىق تەتىلدە ئۇ ئىچكىرىگە ماڭماقچى بولغاندىمۇ، يېقىن دوستى ئەراپات ھەسەنجان بىلەن خوشلىشىشنى ئۇنتۇمىدى.
</S>
<S ID=49505>
ئەراپات بىلەن ماشۈ چېڭياڭ كىچىكىدىن بىللە ئويناپ چوڭ بولغان بولۇپ، بىر – بىرىدىن ئايرىلمايدىغان ‹‹قوشماقلار››دىن ئىدى.
</S>
<S ID=49506>
گەرچە ئىككىيلەن بىر مەكتەپتە ئوقۇمىسىمۇ، مەكتەپتىن قايتىپلا بىللە ئۆگىنىش قىلاتتى، ئۇلارنىڭ ئاتا – ئانىلىرىمۇ ئۇرۇق – تۇغقاندەك ئىزدىشەتتى.
</S>
<S ID=49507>
بۇ يىل ئاپرېلنىڭ ئاخىرىدا مەھەللىدە قۇرۇلغان پۇتبول كوماندىسىغىمۇ بۇ ‹‹ئاكا – ئۇكا›› ئىككىيلەن تەڭ تىزىملاتتى.
</S>
<S ID=49508>
   تەڭرىتاغ رايونلۇق بىخەتەر ئىشلەپچىقىرىشنى نازارەت قىلىپ باشقۇرۇش ئىدارىسىدىن بۇ مەھەللىگە چۈشكەن خىزمەت گۇرۇپپىسىنىڭ كادىرى مۇرات زاھىر مۇنداق دېدى: مەھەللىدە ھەر مىللەت بالىلار خېلى كۆپ، شۇڭا بۇ يىل ئاپرېلدا شىنجاڭ تەنتەربىيە كەسپىي ئىنستىتۇتى بىلەن بىرلىشىپ پۇتبول كوماندىسى تەشكىللىدۇق، ھازىر كوماندا ئەزالىرى 51گە يەتتى، بۇ بالىلارنىڭ 25ى ئۇيغۇر، 21ى خەنزۇ، قالغان ئالتىسى ھەر مىللەت بالىلىرى.
</S>
<S ID=49509>
كوماندا قۇرۇلغاندىن بۇيان بالىلارنىڭ قىزغىنلىقى بەك يۇقىرى بولۇۋاتىدۇ.
</S>
<S ID=49510>
بالىلار ھەر ھەپتىنىڭ چارشەنبە، يەكشەنبە كۈنلىرى مەشىق قىلىدۇ.
</S>
<S ID=49511>
ھەر مىللەت بالىلار ئۆم، ئىناق ئۆتۈپ، ‹‹ئىتتىپاقلىق – كۈچ›› دېگەن ھېكمەتنى مۇسابىقە جەريانىدا ھەقىقىي ئىپادىلەپ، ياخشى نەتىجىلەرنى قولغا كەلتۈردى.
</S>
<S ID=49512>
يازلىق تەتىلدە بالىلارنىڭ مەنىۋى تۇرمۇشىنى بېيىتىش ۋە ھەر مىللەت بالىلىرىنىڭ باردى – كەلدىسىنى تېخىمۇ قويۇقلاشتۇرۇش ئۈچۈن، بالىلارنى ئاپتونوم رايونلۇق ئىتتىپاق كومىتېتى تەشكىللىگەن يازلىق لاگېر پائالىيىتىگە قاتناشتۇردۇق، ھەر مىللەت بالىلىرى بۇ ‹‹چوڭ ئائىلە››دە مېھىر – مۇھەببەتكە تويۇندى.
</S>
<S ID=49513>
   مەھەللىدىكىلەرنىڭ %90 ى كۆچمە ئاھالە بولغاچقا، كۆچمە ئاھالىلەر پەرزەنتلىرى مەكتەپتىن قايتقاندىن كېيىن ياكى تەتىل مەزگىلىدە ئۇلارنىڭ ئۆگىنىشىگە يېتەكچىلىك قىلىدىغان ئادەم يوق ئىدى.
</S>
<S ID=49514>
بۇ قىيىنچىلىقنى ھەل قىلىش ئۈچۈن، مەھەللىدە دەرسخانا تەسىس قىلىندى.
</S>
<S ID=49515>
يازلىق تەتىلدە مەھەللە مەسئۇللىرى بالىلارنىڭ قىزىقىشى بويىچە ھەر خىل كۇرسلارنى ئېچىپ، بالىلارنىڭ تەتىلنى مەنىلىك ئۆتكۈزۈشىگە شارائىت ياراتتى.
</S>
<S ID=49516>
مەھەللە خىزمەت بىناسىنىڭ بىرىنچى قەۋىتىدە مۇزىكا سىنىپى، ناخشا سىنىپى، ئۇسسۇل سىنىپى، ‹‹يۆجۈ تىياتىرى›› سىنىپى دەپ ئايرىلغان دەرسخانىلار كۆزگە تاشلىنىپ تۇراتتى.
</S>
<S ID=49517>
ھەممىدىن ‹‹يۆجۈ تىياتىرى›› سىنىپى كىشىنىڭ دىققىتىنى بەكرەك تارتاتتى.
</S>
<S ID=49518>
   ‹‹يۆجۈ تىياتىرى››نى ئۆگىنىشكە تىزىملاتقان ئۇيغۇر بالىدىن يەتتە – سەككىزى بار.
</S>
<S ID=49519>
ئۇلار تېلېۋىزوردىن ‹‹يۆجۈ تىياتىرى››نى كۆرۈپ ياقتۇرۇپ قالغانلىقىنى ئېيتىپ، تەشەببۇسكارلىق بىلەن تىزىملاتتى، ھازىر بۇ بالىلار ‹‹يۆجۈ تىياتىرى››نى خېلى ياخشى ئېيتالايدىغان بولدى، دېدى مۇرات زاھىر.
</S>
<S ID=49520>
   كۆڭۈللەرنى ئىللىتقان ياردەم
</S>
<S ID=49521>
   ‹‹جىنيۆ›› مەھەللىسىدىكى ئىتتىپاق يولى شىمالىي 4 – كوچا 41 – نومۇرلۇق ھويلىنىڭ ئىگىسى ما گۇيبىڭ بۇ يىل 60 ياشقا كىردى.
</S>
<S ID=49522>
باي ناھىيەسىدىن كەلگەن ئابدۇكېرىم ئابلانىڭ ئۇنىڭ ھويلىسىدا ئولتۇرۇۋاتقىنىغا ئۈچ يىل بولدى.
</S>
<S ID=49523>
بۇلتۇر يىل ئاخىرىدا ئابدۇكېرىم ئابلا يۇرتىغا كەتتى، شۇ كەتكەنچە نەچچە ئايغىچە ئۇنىڭ ھېچقانداق خەۋىرى بولمىدى.
</S>
<S ID=49524>
ما گۇيبىڭ ئابدۇكېرىم ئابلانىڭ قىيىنچىلىقىنى نەزەرگە ئېلىپ، ئۇنىڭدىن ئىجارە ھەققى سۈيلەپ باقمىدى.
</S>
<S ID=49525>
بىر كۈنى ئابدۇكېرىم ئابلانىڭ دادىسى ئابلا ئاكا ما گۇيبىڭغا تېلېفون قىلىپ، يىغلىغىنىچە ئوغلىنىڭ ئاق قان كېسىلىگە گىرىپتار بولۇپ قالغانلىقىنى ئېيتتى.
</S>
<S ID=49526>
بۇ شۇم خەۋەرنى ئاڭلاپ، ما گۇيبىڭنىڭ كۆڭلى يېرىم بولدى.
</S>
<S ID=49527>
بۇ يىل 3 – ئايدا ئابلا ئاكا ما گۇيبىڭنى ئىزدەپ كەلدى.
</S>
<S ID=49528>
ئابلا ئاكا گەرچە ئوغلى ئاغرىپ قالغان بولسىمۇ، ئوغلىنىڭ ئورنىدا ئىجارە ھەققىنى تاپشۇرۇۋەتمىسە بولمايدىغانلىقىنى ئېيتىپ، تونۇش – بىلىشلىرىدىن قەرز ئالغان بىر مۇنچە پۇلنى ما گۇيبىڭغا سۇندى.
</S>
<S ID=49529>
   ــ بۇ نېمە قىلغىنىڭىز ئاكا، ئوغلىڭىز ئاغرىپ ياتسا، قانداقمۇ بۇ پۇلنى ئالاي...
</S>
<S ID=49530>
ما گۇيبىڭ شۇنداق دېگىنىچە يېنىدىن 1000 يۈەننى چىقىرىپ، ئابلا ئاكىنىڭ قولىغا تۇتقۇزدى.
</S>
<S ID=49531>
   ــ دوختۇرخانىغا كۆپ پۇل كېتىدۇ، پۇل لازىم بولغاندا تارتىنماي مېنى ئىزدەڭ، ــ دېدى ما گۇيبىڭ ئابلا ئاكىغا.
</S>
<S ID=49532>
   ما گۇيبىڭ قورۇدىكىلەردىن كىم قىيىنچىلىققا ئۇچرىسا، مەيلى قايسى مىللەتتىن بولۇشىدىن قەتئىينەزەر ياردەم بېرىشنى خۇشاللىق دەپ بىلەتتى.
</S>
<S ID=49533>
   ئۇ مۇنداق دېدى: ئابدۇكېرىم ئۇكامنى خېلى ياخشى بولۇپ قاپتۇ، دەپ ئاڭلاپ، كۆڭلۈم ئارامىغا چۈشتى.
</S>
<S ID=49534>
دادىسىمۇ ئىككى – ئۈچ كۈندە بىر خەۋىرىنى بېرىدۇ، بىر نەچچە كۈن تېلېفون قىلمىسا، ئۆزۈم تېلېفون قىلىپ، ئابدۇكېرىمنىڭ ئەھۋالىنى ئۇقۇپ تۇرىمەن.
</S>
<S ID=49535>
   شىمالىي 4 – كوچا 11 – نومۇرلۇق ھويلىنىڭ ئىگىسى يۈ جۈن (خۇيزۇ)نى ھەممەيلەن ‹‹دىلى يۇمشاق، مېھرىبان ئايال›› دەپ تەرىپلىشىدۇ.
</S>
<S ID=49536>
يۈ جۈن ھېيت – بايراملاردا مەھەللىدىكى قىيىنچىلىقى بار ئائىلىلەرنى يوقلاشنى ئۆزىنىڭ ئادىتىگە ئايلاندۇرغانىدى.
</S>
<S ID=49537>
   مەھەللىدە قارىغۇچىسى يوق ياشانغانلار، مېيىپ بالىلار خېلى كۆپ، ئۇلار ياردەمگە تولىمۇ موھتاج.
</S>
<S ID=49538>
ھەممىمىز بىر چوڭ ئائىلىدە ياشاۋاتقانىكەنمىز، ياردەمگە موھتاجلارغا ياردەم بېرىشنى مەسئۇلىيەت، دەپ بىلىشىمىز كېرەك، دېدى يۈ جۈن.
</S>
<S ID=49539>
   ‹‹جىنيۆ›› مەھەللىسى چارلاش ئەترىتىدىكى خادىملارنىڭ كۆپىنچىسى ئۇيغۇر ئىدى، مەھەللىدە تاماق ئېتىدىغان كىشى كەمچىل بولغاچقا، ئۇلار بەزىدە ئاچ – توق قالاتتى.
</S>
<S ID=49540>
بۇ ئىشتىن خەۋەر تاپقان يۈ جۈن تەشەببۇسكارلىق بىلەن ئۇلارغا تاماق ئېتىپ بېرىشكە ياردەملەشتى.
</S>
<S ID=49541>
يۈ جۈننىڭ ھويلىسىدا نۇرغۇن ئۇيغۇر سىڭىللىرى بار ئىدى.
</S>
<S ID=49542>
ئۇنىڭ ھويلىسىدا ئولتۇرۇشلۇق 32 ياشلىق ئامانگۈلنىڭ ئۈچ بالىسى بولۇپ، بىر ئائىلە كىشىلىرى ئېرىنىڭ تاپقان ئازغىنە كىرىمىگە تايىنىپ، تۇرمۇشىنى قامدايتتى.
</S>
<S ID=49543>
بىر كۈنى يۈ جۈن ئامانگۈلگە مۇنداق مەسلىھەت بەردى:
</S>
<S ID=49544>
   ــ سىڭلىم، سىز تېخى ياش، بالىلىرىڭىزمۇ قولدىن چىقىپ قالدى.
</S>
<S ID=49545>
ئەمدى سىرتقا چىقىپ ئىشلەپ پۇل تېپىپ، ئائىلە ئىقتىسادىڭىزنى ياخشىلىسىڭىز بولاتتى...
</S>
<S ID=49546>
   ــ ماڭا تەييار خىزمەت نەدە تۇرۇپتۇ...
</S>
<S ID=49547>
   ــ بۇنىڭدىن ئەنسىرىمەڭ، مەن ئۇقۇشۇپ بېرىمەن.
</S>
<S ID=49548>
   15 كۈن بولا – بولمايلا يۈ جۈن ئامانگۈلگە بىر كىيىم – كېچەك دۇكىنىدىن خىزمەت تېپىپ بەردى.
</S>
<S ID=49549>
مانا ھازىر ئامانگۈل ئېيىغا 2500 يۈەن مائاش ئېلىپ ئىشلەيدىغان بولدى.
</S>
<S ID=49550>
   شىمالىي 4 – كوچا 70 – نومۇرلۇق ھويلىدا ئولتۇرۇشلۇق تۇرسۇنگۈل ئىشچان ۋە كۆيۈمچان ئايال.
</S>
<S ID=49551>
ئۇ ئۆي ئىگىسى ليۇ لەنيىڭ ئەر – خوتۇننىڭ ياشىنىپ قالغانلىقى، بالىلىرىنىڭ كۆپىنچە ئۇلارغا ھەمراھ بولالمايدىغانلىقىنى كۆرۈپ، ئۇلارنىڭ ئۆيلىرىنى تازىلاپ، كىر – قاتلىرىنى يۇيۇپ، تامىقىنى ئېتىپ بېرىشنى ئۈستىگە ئالغانىدى.
</S>
<S ID=49552>
ليۇ لەنيىڭ دائىم مەھەللىدىكىلەرگە ‹‹مېنىڭ بىر ئۇيغۇر قىزىم بار، تۇرسۇنگۈل ئالتۇنغا بەرگۈسىز ئېسىل قىز›› دەپ ئۇنىڭ تەرىپىنى قىلاتتى.
</S>
<S ID=49553>
   ئىمىنجان ياقۇپ شىمالىي 4 – كوچا 28 – نومۇرلۇق ھويلىنىڭ ئىگىسى.
</S>
<S ID=49554>
ئۇنىڭ ھويلىسىدا ئولتۇرۇشلۇق ئۇلان (قازاق)نىڭ ئائىلىسىدە قىيىنچىلىقى بار ئىدى، ئېرى سىرتتا ئىشلەمچىلىك قىلاتتى، بىر چىقىپ كەتسە نەچچە ئايدا ئاران قايتىپ كېلەتتى.
</S>
<S ID=49555>
بىر كۈنى ئۇلاننىڭ بالىسى قىزىپ قالدى، ئىمىنجان سىرتتا ئىش بېجىرىۋاتاتتى، ئۇلان ئۇنىڭغا تېلېفون قىلىۋېدى، ئىمىنجان ئىشىنى تاشلاپ كېلىپ، بالىنى دوختۇرخانىغا ئېلىپ باردى ھەم داۋالىنىش پۇللىرىنى ئۆزى تاپشۇرۇپ، ئۇلارنى خاتىرجەم قىلدى.
</S>
<S ID=49556>
   كۆڭۈللەرنى ئارام تاپقۇزغان مۇقىم خىزمەت
</S>
<S ID=49557>
    دۇڭ يۇڭيىڭنىڭ خېنەن ئۆلكىسىدىن بۇ مەھەللىگە كېلىپ ئولتۇراقلاشقىنىغا سەككىز يىل بولغانىدى.
</S>
<S ID=49558>
بىر نەچچە يىل ئىلگىرى ئۇ مەھەللىدە كەشتىچىلىك كارخانىسى قۇرۇۋالغانىدى.
</S>
<S ID=49559>
دۇڭ يۇڭيىڭ مەھەللىدە نۇرغۇن ئايالنىڭ ئىشقا ئورۇنلىشىش ئارزۇسى بارلىقىنى بىلىپ، مەخسۇس تېخنىك تەكلىپ قىلىپ، بۇ ئاياللارنى كەشتىچىلىك كەسپى بويىچە ھەقسىز تەربىيەلىدى.
</S>
<S ID=49560>
   رىزۋانگۈل ھەسەن گۇما ناھىيەسىدىن كېلىپ بۇ مەھەللىدە ئۆي ئىجارە ئېلىپ ئولتۇرغانىدى.
</S>
<S ID=49561>
ئۇنىڭ بالىسى كۆپ بولغاچقا، تۇرمۇشتا قىينىلىپ قالغانىدى.
</S>
<S ID=49562>
ئۇ دۇڭ يۇڭيىڭنىڭ كارخانىدا ھەقسىز ئىشچى تەربىيەلەيدىغانلىقىنى ئاڭلاپ، تۇنجى بولۇپ تىزىملاتتى.
</S>
<S ID=49563>
رىزۋانگۈل تەربىيەلەنگەندىن كېيىن، كەشتىچىلىك كەسپىنى پۇختا ئىگىلەپ، خېلى ئوبدان كىرىم قىلالايدىغان بولدى.
</S>
<S ID=49564>
   ئۇ مۇنداق دېدى: ساقسىز بولۇپ قالغاندا ياكى بالىلارغا قارايدىغان ئادەم بولماي قالغاندا، ئىشنى ئۆيدە قىلىمەن.
</S>
<S ID=49565>
مەھەللىدىكى كۆپلىگەن ئاياللارمۇ شۇنداق قىلىۋاتىدۇ.
</S>
<S ID=49566>
خوجايىنىمىز ‹‹قانداق قىيىنچىلىقىڭلار بار›› دەپ سوراپ تۇرىدۇ، بىرەر قېتىممۇ ئىش ھەققىمىزنى كېچىكتۈرۈپ باقمىدى.
</S>
<S ID=49567>
ھازىر ئەر – خوتۇن ئىككىمىزنىڭ مائاشى بىلەن بالىلارنى گۈلدەك بېقىۋاتىمىز، تېخى پۇل ئېشىنىپ بانكىغا قويغۇدەكمۇ بولدۇق.
</S>
<S ID=49568>
   كارخانىدا ئىشلەۋاتقانلارنىڭ كۆپىنچىسى ئۇيغۇر ئاياللار، ئۇلار ئىشچان، ئەقىللىق ۋە تىرىشچان بولغاچقا، كەشتىچىلىكنى تېز ئۆگىنىپ، تېزدىن ئىشقا كىرشىۋالدى.
</S>
<S ID=49569>
ھازىر كارخانىدا مەھەللىدىكى 20 ئايال ئىشلەۋاتىدۇ.
</S>
<S ID=49570>
ئۇلارنىڭ قولىدىن چىققان كۆرپە، يوتقان تېشى، ياستۇق قاپلىرى ئاپتونوم رايونىمىزنىڭ جاي – جايلىرىغا، ئىچكىرى ئۆلكىلەرگە، ھەتتا رۇسىيە، موڭغۇلىيەلەرگىچە سېتىلىۋاتىدۇ.
</S>
<S ID=49571>
مەھسۇلاتلىرىمىزنىڭ سېتىلىشى ناھايىتى ياخشى بولغاچقا، ئۇلار ئىشسىز قېلىشتىن ئەنسىرىمىسىمۇ بولىدۇ، دېدى دۇڭ يۇڭيىڭ.
</S>
<S ID=49572>
   مەھەللە پارتىيە ياچېيكىسىنىڭ شۇجىسى پەن يىڭ مۇنداق دېدى: مەھەللىدىكى كۆچمە ئاھالىلەرنىڭ خەنزۇچە سەۋىيەسى تۆۋەن، ھەتتا بىر ئېغىزمۇ خەنزۇچە سۆزلىيەلمەيدىغانلار بار، بۇ ئۇلارنىڭ ئىشقا ئورۇنلىشىشىدىكى چوڭ توسالغۇ.
</S>
<S ID=49573>
بىز مۇشۇ نۇقتىنى نەزەردە تۇتۇپ، ھەر كۈنى كەچتە ئۇلارغا خەنزۇ تىلى ئۆگىتىۋاتىمىز، بىز كارخانىلار بىلەن ئالاقىلىشىپ، ئۇلارنى ئىشقا ئورۇنلاشتۇردۇق، سىرتقا چىقىپ ئىشلىيەلمەيدىغانلارنى مەھەللىدە ئىشقا ئورۇنلاشتۇرۇپ، ئۇلارنى خاتىرجەم قىلدۇق.
</S>
</TEXT>
/BODY
/DOC