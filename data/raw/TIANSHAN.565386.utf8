<DOC>
<DOCID>TIANSHAN.565386</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-11-16 17:03:04</DATE>
</HEADER>
<BODY>
<HEADLINE>
<S ID=59919>
بىز مەڭگۈ بىر ئائىلە كىشىلىرىدەك ئىناق ئۆتىمىز
</S>
</HEADLINE>
<TEXT>
<S ID=59920>
 ئىختىيارىي مۇخبىرىمىز ئىمىنجان تۇرسۇن خەۋىرى: يوپۇغا ناھىيەسى تېرىم بازىرى يىلتىزلىق كەنتىدىكى دېھقان بۇئايشەم روزى مول داستىخان تەييارلاپ، يۇرتىغا قايتىش ئالدىدا تۇرغان ياڭ چىڭخۇي ۋە ئۇنىڭ ئايالى ۋاڭ يەنلى قاتارلىق خەنزۇ قېرىنداشلىرىنى تەكلىپ قىلىپ، ئۇزىتىش چېيى بەردى، ئۇلار ئىتتىپاقلىق، دوستلۇقىنى يەنىمۇ قەدىرلەپ، مەڭگۈ بىر ئائىلە كىشىلىرىدەك قېرىنداشلىق مۇناسىۋىتىدە ئۆتىدىغانلىقى ھەققىدە ئۆزئارا قىزغىن ۋەدە بېرىشتى.
</S>
<S ID=59921>
 دېھقان بۇئايشەم روزى بىلەن ياڭ چىڭخۇي ۋە ئۇنىڭ ئايالى ۋاڭ يەنلى قاتارلىقلار ئوتتۇرىسىدىكى بۇ خىل ئىتتىپاقلىق، دوستلۇق مۇناسىۋىتى بۇئايشەم روزىنىڭ ئۇلار ئۈچۈن قىلغان ئاددىيغىنە يارىدىمىدىن شەكىللەنگەن بولۇپ، بۈگۈنكى كۈنگە كەلگەندە بۇ تولىمۇ چوڭقۇر قېرىنداشلىق مۇناسىۋىتىگە، شۇنداقلا ئاپتونوم رايونلۇق پارتكومنىڭ «مىللەتلەر ئىتتىپاقلىشىپ بىر ئائىلە كىشىلىرىدەك بولۇش» پائالىيىتىنىڭ جانلىق، تەسىرلىك ھېكايىسىگە ئايلاندى.
</S>
<S ID=59922>
سىچۇەن ئۆلكىسىدىن كەلگەن ئېتىز-ئېرىق سۇچىلىق قۇرۇلۇش ھۆددىگىرى ياڭ چىڭخۇي بۇ يىل 7-ئاينىڭ ئوتتۇرىلىرىدا يىلتىزلىق كەنتىنىڭ 3.5 كىلومېتىر ئۆستىڭىنى بېتونلاشتۇرۇش قۇرۇلۇشىنى ھۆددىگە ئالغان ئىدى، قۇرۇلۇش ئورنىغا يېقىن جايدىن ئەر-ئايال ۋە باشقا ئىشچىلارنىڭ قونالغۇ مەسىلىسىنى ھەل قىلىش ئۈچۈن ئۆي ئىزدەپ يۈرگەندە، دېھقان بۇئايشەم روزى تەشەببۇسكارلىق بىلەن بىر يۈرۈش ئۆيىنى بىكارلاپ، ئۇلارنىڭ يېتىپ-قوپۇش، قۇرۇلۇش لازىمەتلىكلىرىنى قويۇشىغا ھەقسىز بەردى ھەمدە ئۇلارنى كۆپ قېتىم ئۆيىگە چاقىرىپ، مىللىيچە تائاملار بىلەن مېھمان قىلدى.
</S>
<S ID=59923>
«ياخشىلىق يەردە قالماس» دېگەندەك، قۇرۇلۇش ئىشى ئاخىرلاشقاندىن كېيىن، ھۆددىگەر ياڭ چىڭخۇي ۋە ئۇنىڭ ئايالى ۋاڭ يەنلى بۇئايشەم روزىنىڭ ياخشىلىقىغا جاۋاب قايتۇرۇش ئۈچۈن، ئۇنىڭ ھويلىسىدىكى 100 كىۋادرات مېتىردىن ئارتۇق ئورۇننى ھەقسىز بېتونلاشتۇرۇپ بېرىپ، مىننەتدارلىقىنى بىلدۈردى.
</S>
<S ID=59924>
 ياڭ چىڭخۇي ئەر-ئايالنىڭ جاۋابەن قىلىپ بەرگەن ئىشىدىن مەمنۇن بولغان بۇئايشەم روزى مۇنداق دېدى: «مەن ئۇلار بىلەن ئاددىي يارىدىمىم ئارقىلىق تونۇشقان، ئەمدىلىكتە ئەڭ يېقىن قېرىنداشلاردىن بولۇپ قالدۇق.
</S>
<S ID=59925>
بىز پارتىيە، ھۆكۈمىتىمىزنىڭ مىللەتلەر ئىتتىپاقلىشىپ بىر ئائىلە كىشىلىرىدەك بولۇش چاقىرىقىغا ئاكتىپ ئاۋاز قوشۇپ، مەڭگۈ ئايرىلماس ئۇرۇق-تۇغقانلاردىن بولۇشقا ئەھدىلەشتۇق.
</S>
<S ID=59926>
مەن بۇ جەھەتتە ئەتراپىمدىكىلەرگە ئۈلگە بولىمەن ھەم بارلىق كىشىلەرنىڭ ئىتتىپاقلىشىپ، ئانارنىڭ دانىسىدەك زىچ ئۇيۇشۇپ، ئىجىل-ئىناق تۇرمۇش كەچۈرۈشىنى، مۇشۇنداق ئاسايىشلىق كۈنلەرنىڭ قەدرىگە يېتىشىنى ئۈمىد قىلىمەن».
</S>
</TEXT>
/BODY
/DOC