<DOC>
<DOCID>TIANSHAN.537772</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-29 12:04:28</DATE>
</HEADER>
<BODY>
<HEADLINE>
<S ID=35445>
ئەل ئىشىدا كۆيدىڭلار، كۆكلەپ كېتىڭ كادىرلار
</S>
</HEADLINE>
<TEXT>
<S ID=35446>
ئەلى شىرئەلى
</S>
<S ID=35447>
   بۈگۈنكى لېكسىيە ناھايىتى ياخشى سۆزلەندى، مېنىڭ ئىككى مو يەردە ياڭاقلىقىم بار، ئۆزۈم ئۇلاقچى بولغاچقا، بۇلتۇر ياڭاقتىن 11 مىڭ يۈەن كىرىم قىلغانىدىم، بۈگۈنكى لېكسىيەنى ئاڭلاپ، ئۆگىنىدىغانلىرىمنىڭ يەنىلا كۆپ ئىكەنلىكىنى ھېس قىلدىم ھەمدە ياڭاق دەرىخىدىكى كېسەل، زىيانداش ھاشاراتلارنىڭ قانداق ئالدىنى ئېلىش توغرىسىدا يەنىمۇ چوڭقۇر چۈشەنچىگە ئىگە بولدۇم، پەن – تېخنىكا ئىگىلەپ بېيىشقا بولغان ئىشەنچىم تېخىمۇ ئاشتى.
</S>
<S ID=35448>
بۇ يىل ياڭاق كۆچەتلىرىمنى مۇشۇ ئۇسۇل بويىچە ئىلمىي پەرۋىش قىلسام، 17 مىڭ يۈەن ئەتراپىدا كىرىم قىلالىشىمدا گەپ يوق، دېدى قاراقاش ناھىيەسىنىڭ قاراساي بازىرى باغچى كەنتىدىكى مەتنىياز تۇرۇپ.
</S>
<S ID=35449>
   شىنجاڭ تېببىي ئۇنىۋېرسىتېتى قارىمىقىدىكى 1 – دوختۇرخانىدىن قاراقاش ناھىيەسىنىڭ قاراساي بازىرى بازار بويى كەنتىگە چۈشكەن ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمەت گۇرۇپپىسى كەنتكە چۈشكەندىن كېيىن، ئائىلە زىيارىتى داۋامىدا كەنتتە 1500 مو ياڭاقلىق بارلىقى، دېھقانلارنىڭ ئاساسلىق كىرىمى ياڭاقتىن كىرىدىغانلىقى، لېكىن ياڭاق سورتىنىڭ ياخشى ئەمەسلىكى، باشقۇرۇش، پەرۋىش قىلىشنىڭ ئىلمىي بولماسلىقى سەۋەبىدىن ياڭاقتىن قىلىنغان كىرىمنىڭ تۆۋەنلەپ كېتىۋاتقانلىقىنى ئۇقتى، شۇنىڭ بىلەن ئۇلار بۇ ئىش ئۈستىدە مۇناسىۋەتلىك ئورۇنلار بىلەن ئالاقىلىشىش ئارقىلىق شىنجاڭ يېزا ئىگىلىك ئۇنىۋېرسىتېتى ئورمانچىلىق، باغۋەنچىلىك ئىنستىتۇتىنىڭ پىروفېسسورى ئادىل ساتتارنى تەكلىپ قىلىپ، بازار بويى كەنتىدىكى دېھقانلارغىلا ئەمەس بەلكى، قاراساي بازىرىدىكى بارلىق ئۇلاقچى، باغۋەنچىلىك چوڭ ئائىلىسى، ئامما ۋەكىللىرىنى يىغىپ، لېكسىيە ئورۇنلاشتۇردى.
</S>
<S ID=35450>
ئادىل ساتتار لېكسىيەسىدە ياڭاق دەرىخىنىڭ قانداق سورتلىرىنىڭ بۇ يەرگە ماس كېلىدىغانلىقى، قايسى ۋاقىتتا ئۇلىسا، چاتىسا بولىدىغانلىقى، يەرلىك ئۇسۇلدا ياڭاق دەرىخىدە كۆرۈلىدىغان كېسەللەرنىڭ ئالدىنى ئېلىش ۋە زىيانداش ھاشاراتلارنى يوقىتىش قاتارلىق مەزمۇنلارنى چۈشىنىشلىك قىلىپ سۆزلەپ، بۇ بازاردىكى 500 دىن ئارتۇق كىشىنى مەنپەئەتلەندۈردى.
</S>
<S ID=35451>
   بازار بويى كەنتى پارتىيە ياچېيكىسىنىڭ شۇجىسى ئابدۇباقى بەردى ئەھۋال تونۇشتۇرۇپ مۇنداق دېدى: بۈگۈنكى لېكسىيە دېھقانلارنىڭ ‹‹كېسىلىگە شىپا، ئاغرىقىغا داۋا›› بولدى، خىزمەت گۇرۇپپىسى كەنتىمىزگە كەلگەندىن بۇيان بىزنىڭ مۇشۇنىڭغا ئوخشاش نۇرغۇن قىيىنچىلىقىمىزنى ھەل قىلىپ بەردى.
</S>
<S ID=35452>
قىسقىسى بازار بويى كەنتىدىكى 2500 كىشى خىزمەت گۇرۇپپىسىدىن بەك رازى.
</S>
<S ID=35453>
مۇشۇنداق ياخشى خىزمەت گۇرۇپپىسىنى كەنتىمىزگە ئەۋەتكەن پارتىيە، ھۆكۈمەتكە كۆپتىن كۆپ رەھمەت ئېيتىمەن.
</S>
<S ID=35454>
   ئۇقۇشىمچە، خىزمەت گۇرۇپپىسى كەنتكە چۈشكەندىن بۇيان 500 مىڭ يۈەن مەبلەغ ھەل قىلىپ، كەنتنىڭ ئۇل ئەسلىھەلىرىنى ياخشىلاپ، ئالتە كىلومېتىر كەنت يولىنى ئاسفالتلاشتۇرۇپ، كەنت ئالدىدىكى يولغا چىراغ ئورنىتىپ بەرگەن.
</S>
<S ID=35455>
ئىشسىزلارنى ئىشقا ئورۇنلاشتۇرۇش مەبلىغىدىن 100 مىڭ يۈەن ھەل قىلىپ، مۇناسىۋەتلىك ئورۇنلار بىلەن ئالاقىلىشىش ئارقىلىق تامچىلىققا قىزىقىدىغان 90 ياشنى مەخسۇس قۇرۇلۇش كەسپى بويىچە تەربىيەلەپ، ئۇلارغا چىقىش يولى تېپىپ بەرگەن.
</S>
<S ID=35456>
20 كومپيۇتېر سېتىۋېلىپ، ياشلارنى كومپيۇتېر ئاساسىي بىلىملىرى ۋە تور سودىسى بويىچە تەربىيەلىگەن.
</S>
<S ID=35457>
بۇ كەنتتىكى ئالىي مەكتەپكە ئۆتكەن ھەر بىر ئوقۇغۇچىغا 1500 يۈەندىن 2000 يۈەنگىچە ئوقۇش ياردەم پۇلى بەرگەن.
</S>
<S ID=35458>
بۇنىڭدىن باشقا بۇ خىزمەت گۇرۇپپىسى ئۆز خىزمەت ئەۋزەللىكىدىن پايدىلىنىپ، دېھقانلارنىڭ كېسىلىنى كۆرۈپ، ئېغىر كېسەللەرنى شىنجاڭ تېببىي ئۇنىۋېرسىتېتى قارىمىقىدىكى 1 – دوختۇرخانىدا داۋالاشقا ئورۇنلاشتۇرۇش جەھەتتە كۈچ چىقارغان، ئامما بۇنىڭدىن تولىمۇ خۇش بولغان.
</S>
</TEXT>
/BODY
/DOC