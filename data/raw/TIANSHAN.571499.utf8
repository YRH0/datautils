<DOC>
<DOCID>TIANSHAN.571499</DOCID>
<HEADER>
<CLASS>خەلقئارا</CLASS>
<DATE>2016-12-13 12:23:19</DATE>
</HEADER>
<BODY>
<HEADLINE>
<S ID=64698>
ياۋروپا ئىتتىپاقى شىمالىي ئاتلانتىك ئەھدى تەشكىلاتى بىلەن ‹‹خوشلىشامدۇ››؟
</S>
</HEADLINE>
<TEXT>
<S ID=64699>
 چەت ئەل تاراتقۇلىرىنىڭ خەۋىرىگە قارىغاندا، ياۋروپا پارلامېنتى ئومۇمىي يىغىنى يەرلىك ۋاقىت 11 – ئاينىڭ 22 – كۈنى قانۇن چىقىرىش خاراكتېرىدە بولمىغان بىر قارارنى ماقۇللاپ، ‹‹ياۋروپا مۇداپىئە ئىشلىرى ئىتتىپاقى›› قۇرۇپ، ياۋروپا ئىتتىپاقى بىرلەشمە ئارمىيەسى ۋە ياۋروپا ئىتتىپاقى ھەربىي قوماندانلىق ئىشتابى تەشكىللەپ، مۇداپىئە ئىشلىرى ئىقتىدارىنى كۈچەيتىپ، ھەربىي ئىشلاردا ئامېرىكىغا تايىنىشنى ئازايتىشنى مۇراجىئەت قىلغان.
</S>
<S ID=64700>
11 – ئاينىڭ 30 – كۈنى، ياۋروپا ئىتتىپاقى كومىتېتى ياۋروپا مۇداپىئە ئىشلىرى ئىتتىپاقىنىڭ ھەرىكەت پىلانىنى جاكارلىدى.
</S>
<S ID=64701>
بۇ ياۋروپا مۇداپىئە ئىشلىرى فوندى تەسىس قىلىش، ياۋروپا ئىتتىپاقىغا ئەزا دۆلەتلەر ئارىسىدىكى دۆلەت خەۋپسىزلىكى ھەمكارلىقىنى كۈچەيتىش قاتارلىقلارنى ئۆز ئىچىگە ئالىدۇ.
</S>
<S ID=64702>
ياۋروپا ئىتتىپاقى كومىتېتى يەنە تىرامپ زۇڭتۇڭ بولغاندىن كېيىن ياۋروپا ئىتتىپاقىنىڭ ياۋروپا مۇداپىئە چىقىمىنى تېخىمۇ كۆپ ئۈستىگە ئالىدىغانلىقى توغرىسىدا ۋەدە بەرگەن.
</S>
<S ID=64703>
 ئەنگىلىيە ‹‹پۇل مۇئامىلە گېزىتى››دە ئاشكارىلىنىشىچە، بۇ ياۋروپا ئىتتىپاقىنىڭ ئىچكى قىسمىدا شىمالىي ئاتلانتىك ئەھدى تەشكىلاتىدىن ئايرىلىپ چىقىپ، مۇستەقىل ياۋروپا ئىتتىپاقى ئارمىيەسى تەشكىللەش مۇراجىئەتنامىسى ئوتتۇرىغا قويۇلغاندىن كېيىنكى ھەرىكەت ئىكەن.
</S>
<S ID=64704>
بۇنىڭ ئىچىدە، ھەرىكەت پىلانى ئاساسلىقى مۇداپىئە ئىشلىرىغا چېتىشلىق سېلىنما فوندىغا چېتىلىدىغان بولۇپ، بۇ فوند تىك ئۇچار، ئۇچقۇچىسىز ئايروپىلان تەتقىقاتى قاتارلىق بىرلەشمە مۇداپىئە ئىشلىرىغا داۋاملىق ئىشلىتىلىدىغان مەبلەغ چىقىمىغا كاپالەتلىك قىلىدىكەن.
</S>
<S ID=64705>
 ئىگىلىنىشىچە، مۇداپىئە ئىشلىرى تەتقىقاتىغا ئىشلىتىلىدىغان مەبلەغنىڭ بىر قىسمى ياۋروپا ئىتتىپاقىنىڭ خامچوتىدىن بىۋاسىتە ئاجرىتىلىپ، پەۋقۇلئاددە ماتېرىيال، ماشىنا ئادەم قاتارلىق مۇداپىئە تېخنىكىسىنىڭ ھەمكارلىق تەتقىقاتىغا ياردەم بېرىلىدىكەن.
</S>
<S ID=64706>
ئۇنىڭدىن سىرت، ياۋروپا ئىتتىپاقىغا ئەزا دۆلەتلەرمۇ مەبلەغ سېلىشقا قاتنىشىپ، ياۋروپا ئىتتىپاقىغا ئەزا دۆلەتلەرنىڭ قورال – ياراغ تەتقىقاتى ۋە سېتىۋېلىشىنى قوللاش قاتارلىقلارغا ئىشلىتىلىدىكەن.
</S>
<S ID=64707>
 ئامېرىكا تاراتقۇلىرى مۇنداق قارىدى: بۇ پىلان ياۋروپا ئىتتىپاقىنىڭ يەنىمۇ ئىلگىرىلىگەن ھالدا ئىستراتېگىيەلىك مۇستەقىل ئورۇنغا ئىنتىلىۋاتقانلىقىنى چۈشەندۈرىدۈ.
</S>
<S ID=64708>
ئەمەلىيەتتە، ياۋروپا ئىتتىپاقىنىڭ يېڭى مۇداپىئە ئىشلىرى پىلانىنى ئوتتۇرىغا قويۇشى ياۋروپا ئىتتىپاقىنىڭ ئۆزىنىڭ ئېھتىياجى ۋە باشقا دۆلەتلەرنىڭ بېسىمىدىن بولغان.
</S>
<S ID=64709>
‹‹ياۋروپا ئىتتىپاقىنىڭ ئەڭ ئاساسلىق بېسىمى ترامپنىڭ ياۋروپا ئىتتىپاقىدىكى ئىتتىپاقداشلىرىغا تۇتقان پوزىتسىيەسىدىن كېلىدۇ›› دېدى جۇڭگو ھازىرقى زامان خەلقئارا مۇناسىۋەت تەتقىقات يۇرتىنىڭ مۇئاۋىن باشلىقى فېڭ جۇڭپىڭ.
</S>
<S ID=64710>
 ئامېرىكىنىڭ سايلانغان زۇڭتۇڭى ترامپ سايلام رىقابىتى جەريانىدا ئامېرىكىنىڭ ياۋروپا ھەربىي ئىشلار ئىستراتېگىيەسىگە گۇمان بىلەن قاراپ، ئامېرىكا قوغداۋاتقان ياۋروپا ئىتتىپاقىدىكى ئىتتىپاقداش دۆلەتلەرنىڭ دۆلەت خەۋپسىزلىكى چىقىمىنىڭ زىيادە ئاز ئىكەنلىكىنى ئوتتۇرىغا قويغانىدى.
</S>
<S ID=64711>
BBC نىڭ خەۋىرىدە: ياۋروپا ئىتتىپاقىدىكى دۆلەتلەر بىلەن رۇسىيەنىڭ مۇناسىۋىتى كۈنسايىن جىددىلىشىۋاتقان پەيتتە، ترامپنىڭ سۆزى ياۋروپا ئىتتىپاقىدا ئامېرىكا ئەمدى شىمالىي ئاتلانتىك ئەھدى تەشكلاتىنى قوللىماسمۇ؟ دېگەن ئەندىشىنى پەيدا قىلدى، دېيىلگەن.
</S>
<S ID=64712>
‹‹ياۋروپا ئىلگىرى خەۋپسىزلىك مۇداپىئە ئىشلىرىدا ئاساسەن شىمالىي ئاتلانتىك ئەھدى تەشكىلاتىغا تايىناتتى.
</S>
<S ID=64713>
بۇنداق ئېنىقسىزلىققا ئىنكاس قايتۇرۇش ئۈچۈن، ياۋروپادىكى بىر قىسىم يۇقىرى دەرىجىلىك ئەمەلدارلار ۋە بىر قىسىم ئورگانلار ئۆزلىرىنىڭ مۇداپىئە كۈچى قۇرۇشنى تەشەببۇس قىلىشقا مەجبۇر بولدى›› دېدى جۇڭگو خەلقئارا مەسىلىلەر تەتقىقات يۇرتى ياۋروپا تەتقىقات ئورنىنىڭ مۇدىرى سۈي خۇڭجيەن.
</S>
<S ID=64714>
 ئۇنىڭدىن باشقا، ياۋروپا ئىتتىپاقى يەنە ئەنگلىيەنىڭمۇ بېسىمىغا ئۇچرايدۇ.
</S>
<S ID=64715>
ئەنگلىيە ھۆكۈمىتى: ئەگەر ياۋروپا ئىتتىپاقى زور دەرىجىدە بىر گەۋدىلەشتۈرۈلگەن دۆلەت مۇداپىئە تۈزۈلمىسىنى يولغا قويسا، شىمالىي ئاتلانتىك ئەھدى تەشكىلاتىنىڭ تەشكىلىي رامكىسىنى بۇزۇپ قويىدۇ، دەپ قارايدۇ.
</S>
<S ID=64716>
ئەنگلىيەلىك بىر دىپلومات: ئەنگلىيە 3 – تەرەپ سالاھىيىتىدە بۇ پىلانغا قاتنىشىش ئۈستىدە ئىزدىنىدۇ، دېدى.
</S>
<S ID=64717>
 ئەمەلىيەتتە، ‹‹ئەنگلىيەنىڭ ياۋروپا ئىتتىپاقىدىن چېكىنىپ چىقىشى ياۋروپا ئىتتىپاقىنىڭ خەۋپسىزلىك مۇداپىئە قۇرۇلۇشىغا ئىجابىي ۋە سەلبىي ئىككى جەھەتتىن تەسىر كۆرسەتتى.
</S>
<S ID=64718>
ئىلگىرى، ئەنگلىيە ياۋروپا ئىتتىپاقىنىڭ ئىچكى قىسمىدا، بولۇپمۇ خەۋپسىزلىك مۇداپىئە ئىشلىرى جەھەتتە بەلگىلىك رول ئوينىغان، چۈنكى ئەنگلىيە چوڭ يادرو دۆلىتى بولۇپلا قالماستىن، يەنە ب د ت خەۋپسىزلىك كېڭىشىگە دائىمىي ئەزا دۆلەتلەرنىڭ بىرى.
</S>
<S ID=64719>
ئەنگلىيەنىڭ ياۋروپا ئىتتىپاقىدىن چېكىنىپ چىقىشى ياۋروپا ئىتتىپاقىنىڭ مۇداپىئە كۈچىنى ئاجىزلاشتۇرۇۋەتتى.
</S>
<S ID=64720>
ئەمما يەنە بىر جەھەتتىن ئالغاندا، فىرانسىيە، گېرمانىيە، ئىتالىيە قاتارلىق دۆلەتلەر ياۋروپانىڭ مۇداپىئە قۇرۇلۇشىنى ئىلگىرى سۈرۈشنى ئىزچىل ئويلاپ كەلمەكتە›› دېدى سۈي خۇڭجيەن چۈشەندۈرۈپ.
</S>
<S ID=64721>
 ئامېرىكا، ئەنگلىيە قاتارلىق باشقا دۆلەتلەرنىڭ تەسىرىدە، ياۋروپا ئىتتىپاقىنىڭ ئۆزىنىڭ ئىسلاھات ئېھتىياجىمۇ ئۇلارنى خەۋپسىزلىك مۇداپىئە قۇرۇلۇشىنى ئىلگىرى سۈرۈشكە مەجبۇر قىلدى.
</S>
<S ID=64722>
 شۇڭا، ياۋروپا ئىتتىپاقىنىڭ ئىچكى قىسمىدىكى ئىسلاھات ئېھتىياجى ۋە تاشقى مۇھىت بېسىمىنىڭ تەسىرىدە، ياۋروپا ئىتتىپاقىنىڭ يېڭى مۇداپىئە قۇرۇلۇشىنى ئىلگىرى سۈرۈشى مۇقەررەر ئىش بولۇپ قالدى.
</S>
<S ID=64723>
 ياۋروپا ئىتتىپاقىنىڭ يېڭى مۇداپىئە پىلانىنىڭ ئوتتۇرىغا قويۇلۇشى شىمالىي ئاتلانتىك ئەھدى تەشكىلاتىنىڭ ياۋروپادىكى تەسىرىنى ئاجىزلاشتۇرۇۋېتەرمۇ؟
</S>
<S ID=64724>
بۇ، ئامېرىكىنىڭ ئەندىشىسىنى قوزغىدى. ‹‹نيۇ يورك ۋاقىت گېزىتى››نىڭ مۇخبىرى ياۋروپا ئىتتىپاقى ئالاقىدار پىلاننى ئېلان قىلغاندا: ياۋروپا ئىتتىپاقىنىڭ شىمالىي ئاتلانتىك ئەھدى تەشكىلاتى بىلەن تەڭ تۇرىدىغان بىر ئورگاننى قۇرۇشى شىمالىي ئاتلانتىك ئەھدى تەشكىلاتىنى ئاجىزلاشتۇرۇۋېتىدۇ، دېدى.
</S>
<S ID=64725>
 بۇ ئەندىشىگە قارىتا، فېڭ جۇڭپىڭ: ياۋروپا ئىتتىپاقى ئامېرىكىدىن پۈتۈنلەي مۇستەسنا تۇرمايدۇ، نېمىلا دېگەن بىلەن، رۇسىيەنىڭ كۈچىگە سەل قاراشقا بولمايدۇ؛ ياۋروپا ئىتتىپاقىنىڭ يېڭى مۇداپىئە ئىشلىرىنى كۈچەيتىش پوزىتسىيەسى ياۋروپا ئىتتىپاقىنىڭ يەنىلا ئامېرىكىغا تايىنىشنى ئارزۇ قىلىدىغانلىقى، ئەمما ئامېرىكىغا پۈتۈنلەي تايىنىپ كەتمەيدىغانلىقىنى بىلدۈرىدۇ، دېدى.
</S>
<S ID=64726>
 سۈي خۇڭجيەنمۇ ئۆز قارىشىنى ئوتتۇرىغا قويۇپ مۇنداق دېدى: ئەمەلىيەتتە، ياۋروپا ئىتتىپاقى بىلەن شىمالىي ئاتلانتىك ئەھدى تەشكىلاتىنىڭ مۇناسىۋىتىنى يەنىلا كۆزىتىشكە توغرا كېلىدۇ، بۇنىڭدا ترامپنىڭ قىلغان سۆزلىرىنى ئەمەلىيەتتە كۆرسىتىش – كۆرسەتمەسلىكىگە قاراش كېرەك؛ ئەگەر ئۇ راستىنلا مۇناسىپ سىياسەت چىقارسا، شىمالىي ئاتلانتىك ئەھدى تەشكىلاتىنىڭ ياۋروپادىكى كۈچ دائىرىسى تارىيىپ، ياۋروپا ئىتتىپاقىنىڭ ئۆز ئالدىغا مۇداپىئە كۈچى قۇرۇش زۆرۈرلۈكى ۋە تەخىرسىزلىكىنى ئاشۇرۇۋېتىدۇ؛ يەنە بىر جەھەتتىن، مەۋجۇتلۇقىنى كۈچلۈك ساقلاپ كېلىۋاتقان شىمالىي ئاتلانتىك ئەھدى تەشكىلاتىنىڭ ئاتلانتىك ئوكياندىن ھالقىغان ئەنئەنىۋى خەۋپسىزلىك سىستېمىسىغا قايتىش ئېھتىماللىقىنىمۇ يوققا چىقىرىۋېتىشكە بولمايدۇ، چۈنكى كۆپ يىللاردىن بۇيان، ياۋروپادىكى نۇرغۇن دۆلەتلەر شىمالىي ئاتلانتىك ئەھدى تەشكىلاتىنىڭ خەۋپسىزلىك سىستېمىسىغا تايىنىپ كەلگەن، مەيلى سىياسەت سىستېمىسى ياكى ئىقتىسادىي قۇرۇلما بولسۇن، سانائەت تارماقلىرى ۋە پۇقرالارنىڭ ياۋروپا دۆلەتلىرىنىڭ مۇداپىئە ئىشلىرىنى مۇستەقىل ئۈستىگە ئېلىشىنى قوبۇل قىلىشى تولىمۇ تەسكە توختايدۇ.
</S>
<S ID=64727>
 گەرچە ياۋروپا ئىتتىپاقىنىڭ شىمالىي ئاتلانتىك ئەھدى تەشكىلاتى رامكىسىدىن چىقىپ كېتىشى ناھايىتى تەس بولسىمۇ، بۇ تەدبىر ياۋروپا ئىتتىپاقىنىڭ ئۆزىنىڭ پوزىتسىيەسىنى ئىپادىلىگەن بولۇپ، ئۇنىڭدا ئىككى خىل مەنە بار.
</S>
<S ID=64728>
سۈي خۇڭجيەن مۇنداق دېدى: بىر جەھەتتىن، ياۋروپانى بىرلىككە كەلتۈرۈش ئارزۇسى كۈچلۈك مۇتەخەسسىسلەر ‹‹مۇستەقىل مۇداپىئە كۈچى قۇرۇش ياۋروپانى بىرلىككە كەلتۈرۈشتە كەم بولسا بولمايدىغان تەرەپ، ئورتاق دىپلوماتىيە ۋە خەۋپسىزلىك سىياسىتى ياۋروپانى بىرلىككە كەلتۈرۈشكە يۈزلەندۈرۈشنىڭ ئاساسى›› دەپ قارايدۇ؛ يەنە بىر جەھەتتىن، ياۋروپا ئىتتىپاقىمۇ ئامېرىكىغا بەلگىلىك بېسىم قىلىشنى ئويلايدۇ، چۈنكى ئامېرىكىنىڭ ئاتلانتىك ئوكيان ھالقىغان مۇناسىۋىتىدە، ياۋروپا ئىتتىپاقى بىلەن ئامېرىكا ئوتتۇرىسىدىمۇ مەنپەئەت جەھەتتىكى ئىختىلاپ ۋە رىقابەت مەۋجۇت؛ ئەگەر ترامپ شىمالىي ئاتلانتىك ئەھدى تەشكىلاتىنىڭ ياۋروپا ئىتتىپاقىدىن چېكىنىپ چىقىشىدا چىڭ تۇرسا، ياۋروپا ئىتتىپاقى چوقۇم ئۆز مەيدانىنى بىلدۈرۈپ، ئامېرىكىنى بۇ مەسىلىنى قايتا ئويلىنىشقا مەجبۇر قىلىشى مۇمكىن.
</S>
</TEXT>
/BODY
/DOC