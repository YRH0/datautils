<DOC>
<DOCID>TIANSHAN.524127</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-20 11:52:34</DATE>
</HEADER>
<BODY>
<HEADLINE>
<S ID=28649>
تاشيول قىزى شەرەپ قۇچتى
</S>
</HEADLINE>
<TEXT>
<S ID=28650>
  مىجىت ئابدۇۋايىت
</S>
<S ID=28651>
   قاغىلىق تاشيول باشقۇرۇش ئىدارىسى بەشتېرەك يول ئاسراش پونكىتىنىڭ باشلىقى زۆھرەگۈل سادىق يېقىندا، ‹‹مەملىكەتلىك 1 – ماي ئەمگەك مېدالى››غا ئېرىشتى.
</S>
<S ID=28652>
   زۆھرەگۈل سادىق 1993 – يىلى 12 – ئايدا دادىسىنىڭ ئىزىنى بېسىپ، شىنجاڭ – شىزاڭ تاشيولىدا تاشيول ئىشچىسى بولغان. شىنجاڭ – شىزاڭ تاشيولى شىنجاڭ بىلەن شىزاڭنى تۇتاشتۇرىدىغان ئېگىزلىك تاشيولى بولۇپ، دېڭىز يۈزىدىن ئوتتۇرىچە ئېگىزلىكى 4500 مېتىردىن ئاشىدىغان، ھاۋادىكى ئوكسىگېن مىقدارى تۈزلەڭ رايونلارنىڭ يېرىمىغىمۇ يەتمەيدىغان، شارائىتى جاپالىق، كىلىماتى ناچار ئىدى. زۆھرەگۈل سادىق مانا مۇشۇ مۇھىتى ناچار يولدا توپتوغرا 23 يىل ئىشلىدى. بۇ جەرياندا زۆھرەگۈل سادىق ‹‹مەملىكەتلىك 1 – ماي ئەمگەك مېدالى››غا ئېرىشكۈچى، ‹‹مەملىكەتلىك 8 – مارت قىزىلبايراقدارى››، ئاپتونوم رايون تاشيول قاتناش ساھەسىنىڭ ‹‹ئۆگىنىش ئۈلگىسى›› بولۇپ، بەشتېرەك يول ئاسراش پونكىتىدىكى ئىشچى – خىزمەتچىلەرنى باشلاپ، ناچار مۇھىت، ناچار شارائىتقا جەڭ ئېلان قىلىپ، خىزمەت ۋەزىپىسىنى تولۇق، سۈپەتلىك تاماملاپ، تېخنىكىدا پىشقان، قابىل ئايال تاشيولچىغا ئايلاندى.
</S>
<S ID=28653>
   23 يىل جەريانىدا زۆھرەگۈل سادىق شىنجاڭ – شىزاڭ تاشيولىدا ‹‹ئوكسىگېن كەمچىل بولسىمۇ روھ كەمچىل بولماسلىق››، ‹‹مەن بىر ئادەم جاپا چېكىپ 10 مىڭلىغان ئادەمگە بەخت يارىتىمەن›› دەيدىغان ئىرادىسى بىلەن ياشلىق باھارىنى تاشيول ئاسراشتەك بۇ ئاددىي ھەم جاپالىق ئىشقا بېغىشلاپ، پىژغىرىم ئىسسىق، قەھرىتان سوغۇقتىكى جاپا – مۇشەققەتلەرنى يېڭىپ، دەۋرىمىز تاشيولچىلىرىنىڭ ئېسىل خىسلىتىنى نامايان قىلدى.
</S>
<S ID=28654>
   ‹‹تەر تۆكۈپ سالسڭ ئۇرۇق، يەر سېنى قويماس قۇرۇق›› دېگەندەك، زۆھرەگۈل سادىق قاغىلىق تاشيول باشقۇرۇش ئىدارىسى تەرىپىدىن ھەر يىلى ‹‹ئىلغار خىزمەتچى››، ‹‹مۇنەۋۋەر كومپارتىيە ئەزاسى››، ‹‹8 – مارت قىزىلبايراقدارى›› بولۇپ باھالاندى. 2009 – يىلى ئاپتونوم رايونلۇق خەلق ھۆكۈمىتى تەرىپىدىن ئاپتونوم رايونلۇق قاتناش خىزمىتىدىكى ‹‹ئىلغار شەخس››، 2012 – يىلى قەشقەر ۋىلايىتى تەرىپىدىن ‹‹8 – مارت قىزىلبايراقدارى››، 2013 – يىلى قاتناش – تىرانسپورت نازارىتى تەرىپىدىن ‹‹مەدەنىيەت قۇرۇلۇشىدىكى ئىلغار شەخس››، 2014 – يىلى ئاپتونوم رايونلۇق تاشيول سىستېمىسى بويىچە ‹‹ئون ياخشى تاشيولچى››، 2015 – يىلى ئادەم كۈچى بايلىقى ۋە ئىجتىمائىي كاپالەت مىنىستىرلىقى ۋە قاتناش – تىرانسپورت مىنىستىرلىقى تەرىپىدىن مەملىكەتلىك قاتناش – تىرانسپورت سىستېمىسى بويىچە ‹‹ئەمگەك نەمۇنىچىسى›› بولۇپ تەقدىرلەندى.
</S>
<S ID=28655>
‏
</S>
</TEXT>
/BODY
/DOC