<DOC>
<DOCID>TIANSHAN.536214</DOCID>
<HEADER>
<CLASS>پەن – مائارىپ</CLASS>
<DATE>2016-07-21 18:25:16</DATE>
</HEADER>
<BODY>
<HEADLINE>
<S ID=34291>
‹‹لېكسىيە دېگەن مۇشۇنداق بولسا››
</S>
</HEADLINE>
<TEXT>
<S ID=34292>
  ئىمىنجان تۇرسۇن
</S>
<S ID=34293>
   يېقىندا يوپۇغا ناھىيەلىك 1 – باشلانغۇچ مەكتەپنىڭ 1 – يىللىقىدا ئوقۇۋاتقان قىزىمنى قايتۇرۇپ كېلىش ئۈچۈن مەكتەپ دارۋازىسى ئالدىغا بارغىنىمدا، ئانىلارنىڭ كۆزلىرى يىغىدىن قىزارغان بالىلىرىنى يېتىلەپ چىقىۋاتقانلىقى، يەنە بەزى بالىلارنىڭ مەكتەپ دەرۋازىسىدىن چىققان پېتى ئۆزلىرىنى ساقلاپ تۇرغان ئاتا – ئانىلىرىغا ئېسىلىپ، ئۆكسۈپ يىغلاۋاتقانلىقىدەك تولىمۇ تەسىرلىك مەنزىرە دىققىتىمنى تارتتى. بالىلارنىڭ بۇ خىل ھېسسىيات، ھالىتىنى ئاڭقىرالمىغان نۇرغۇن ئاتا – ئانا بالىلاردىن نېمە ئىش بولغانلىقىنى، نېمە سەۋەبتىن يىغلاۋاتقانلىقىنى سوراشتى، بالىلار بولسا ‹‹تەسىرلەندىم شۇ!›› دەپ جاۋاب بېرىشىپ، كۆز ياشلىرىنى سۈرتكىنىچە ئۆزلىرىنى شۇ قەدەر تەسىرلەندۈرگەن، ھاياجانلاندۇرغان ئىشنىڭ جەريانلىرىنى سۆزلەپ بېرىۋاتاتتى.
</S>
<S ID=34294>
   1 – باشلانغۇچ مەكتەپنىڭ ئانىلار ۋە بالىلارنى شۇ قەدەر تەسىرلەندۈرگەن ئىشلىرىدىن خەۋەردار بولۇش ئۈچۈن، مەكتەپنىڭ ئاياللار خىزمىتى مەسئۇلى تۇرسۇنئاي تۇردى ۋە ئەخلاق تەربىيە خىزمىتى مەسئۇلى ئارزۇگۈل خەلپەتلەردىن ئەھۋال ئىگىلىدىم.
</S>
<S ID=34295>
   ئۇلار مۇنداق دېدى: بىز بۇ قېتىم ھەر قايسى يىللىقلاردا ئوقۇۋاتقان 1900 دىن ئارتۇق ئوقۇغۇچى ۋە 200 دىن ئارتۇق ئانىلارنى بارلىق ئانىلارغا ۋەكىل سۈپىتىدە قاتناشتۇرۇپ ‹‹مىللەتلەر ئىتتىپاقلىقى – تەرەققىياتىدىكى نەمۇنىلىك، تەسىرلىك ئىشلار›› ۋە ‹‹ئانىلارغا مىننەتدارلىق بىلدۈرۈش›› ئاساسىي مەزمۇنىدا لېكسىيە سۆزلەش پائالىيىتىنى ئۇيۇشتۇرغانىدۇق، بۇ قېتىمقى پائالىيىتىمىز ھەقىقەتەن بىز ئويلاپ باقمىغان دەرىجىدە تەسىرلىك، ئەھمىيەتلىك بولدى. لېكسىيەدە ئاساسلىقى ئەمەلىي پاكىت – مىساللار ئارقىلىق ئانىلارنىڭ ئۇلۇغلۇقى، ئانىلارغا ۋاپادارلىق كۆرسىتىش ھەققىدە سۆزلىدۇق، ئىلغارلارنىڭ ئىش ئىزلىرىنى سۆزلەش ئارقىلىق مىللەتلەر ئىتتىپاقلىقىنى قوغداشنىڭ مۇھىملىقىنى چۈشەندۈردۇق. بۇ قېتىملىق ئىدىيە – ئەخلاق، ئىتتىپاقلىق، مىننەتدارلىق تەربىيەسىدە بالىلارنى بەلگىلىك روھىي ئوزۇققا، ئىدىيەۋى تەربىيەگە ئىگە قىلىش، ئۇلارنىڭ ئىتتىپاقلىقنى ئەلا بىلىپ، ساۋاقداشلىرى بىلەن ئىناق ئۆتۈپ، مەكتەپ، ئاتا – ئانىسىغا ۋە پارتىيەگە، ۋەتەنگە مىننەتدارلىق بىلدۈرۈش ئىدىيەسىنى ھازىردىن باشلاپ يېتىلدۈرۈشنى ئاساسىي مەقسەت قىلدۇق.
</S>
<S ID=34296>
   بۇ قېتىملىق لېكسىيە ئاڭلاشقا قاتناشقان گۈلجامال غوپۇر مۇنداق دېدى: بۇ قېتىمقى لېكسىيە سۆزلەش پائالىيىتى بالىلار ئۈچۈن ھەقىقەتەن ئەھمىيەتلىك تەربىيە، بىز ئانىلار ئۈچۈن تولىمۇ قىممەتلىك سوۋغا بولدى. لېكسىيە دېگەن مانا شۇنداق قىممىتى بار بولسا، دەيمەن.
</S>
<S ID=34297>
   ئۇقۇشىمچە، 1 – باشلانغۇچ مەكتەپ بۇ يىل 2 – مەۋسۇملۇق ئوقۇش باشلانغاندىن بۇيان، ئوقۇتۇش، تەلىم – تەربىيە سۈپىتىنى ئۆستۈرۈشنى مۇھىم نۇقتا قىلغان ھالدا، تۆت قېتىم چوڭ كۆلەملىك تەشۋىقات – تەربىيە، لېكسىيە سۆزلەش پائالىيىتى تەشكىللەپ، تۈرلۈك قانۇن – تۈزۈم، ئىدىيە – ئەخلاق، مىللەتلەر ئىتتىپاقلىقىنى كۈچەيتىش، مىللەتلەر ئارا قوشماقلاردىن بولۇش، لېي فېڭدىن ئۆگىنىش ۋە مىننەتدارلىق تەربىيەسى قاتارلىق تېما دائىرىسى كەڭ، مەزمۇنى مول، تەربىيەۋى ئەھمىيىتى زور مەزمۇنلاردىن 10 مىڭ ئادەم (قېتىم)دىن ئارتۇق ئوقۇغۇچى ۋە ئاتا – ئانىنى تەربىيەگە ئىگە قىلغان.
</S>
</TEXT>
/BODY
/DOC