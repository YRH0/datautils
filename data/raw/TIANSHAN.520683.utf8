<DOC>
<DOCID>TIANSHAN.520683</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-05-01 13:48:59</DATE>
</HEADER>
<BODY>
<HEADLINE>
<S ID=26726>
‹‹ئىش ئۆملۈكتە، كۈچ بىرلىكتە››
</S>
</HEADLINE>
<TEXT>
<S ID=26727>
نۇرئەخمەت نۇرامبەگ
</S>
<S ID=26728>
   يى شۇمېي 3 – ئاينىڭ 28 – كۈنى كۈندىلىك ئادىتى بويىچە چاپچال ناھىيەسىنىڭ ئايشىنسىرى بازىرىدىكى سۈت سېتىش نۇقتىسىغا كېلىپ، سۈتنىڭ سېتىلىش ئەھۋالىنى تەكشۈرۈپ، خادىملار بىلەن يېڭى مەھسۇلاتنى بازارغا سېلىش توغرىسىدا سۆھبەتلەشتى. ئۇ ئادەتتە مۇھىم ئىشى چىقىپ قالمىسىلا، ھەر كۈنى دېگۈدەك ناھىيە بازىرىدىكى سۈت سېتىش نۇقتىلىرىغا بېرىپ، سۈت مەھسۇلاتلىرىنى سېتىش جەريانىدا يولۇققان مەسىلىلەرنى ئىگىلەپ، ھەل قىلىش يوللىرى ئۈستىدە ئىزدىنەتتى.
</S>
<S ID=26729>
   يى شۇمېي چاپچال ناھىيەسىنىڭ دۇيچنېرۇ يېزىسى دۇيچنېرۇ كەنتىدىكى ئاددىي دېھقان ئايال بولۇپ، ئۇ 2007 – يىلىدىن باشلاپ سۈتچىلىك بىلەن شۇغۇللىنىپ، تىجارەت كۆلىمىنى ئۈزلۈكسىز كېڭەيتىپ، تەقدىرىنى ئۆزگەرتتى. بازاردا سۈت باھاسى چۈشۈپ كەتكەندە، باقمىچىلارنى زىيان تارتقۇزماسلىق ئۈچۈن، سۈتنى بازار باھاسىدىن 0.1 يۈەندىن 0.2 يۈەنگىچە يۇقىرى باھادا سېتىۋېلىپ، يۇرتداشلىرىنىڭ قوللىشى ۋە ھۆرمىتىگە ئېرىشتى. ئۇ يەنە دېھقانلار كالا باقمىچىلىق كەسپىي ھەمكارلىق كوپىراتىپى ۋە شىنجاڭ ‹‹يىجيۇجيەن›› بىيو تېخنىكا چەكلىك شىركىتىنى قۇرۇپ، يۇرتداشلىرىنى بېيىشقا يېتەكلىدى. كۆپ يىللاردىن بۇيان، نامرات ئائىلىلەرنى ئىنەك سېتىۋېلىش قەرز پۇلى بىلەن تەمىنلەپ، يېتىم بالىلارنى بېقىۋېلىپ، مېيىپلەرنى ئىشقا ئورۇنلاشتۇرۇپ، قىيىنچىلىقى بار ئىستۇدېنتلارغا ياردەم بېرىپ كەلدى. ئۇنىڭ ئەجرى يەردە قالمىدى، يى شۇمېي مەملىكەت بويىچە ‹‹مىللەتلەر ئىتتىپاقلىقى – تەرەققىياتىدىكى نەمۇنىچى››، ‹‹ئاپتونوم رايون بويىچە ئەمگەك نەمۇنىچىسى›› دېگەن شەرەپلەرگە ئېرىشتى.
</S>
<S ID=26730>
   يېرىم يىل ئىلگىرى مەن يى شۇمېينى ئىزدەپ بارغىنىمدا، ئۇ يېڭى زاۋۇت قۇرۇشنىڭ تەييارلىقى بىلەن ئالدىراش ئىكەن. يېرىم يىل جاپالىق ئىزدىنىش نەتىجىسىدە، ئۇ زاۋۇت پۈتۈپ ئىشقا كىرىشتى، ناھىيە بازىرىدىكى 15 سۈت سېتىش نۇقتىسىمۇ نورمال تىجارەت باشلاپتۇ. ئۇ مۇنداق دېدى: جۇڭگو پوچتا ئامانەت بانكىسى چاپچال ناھىيەلىك شۆبىسى ماڭا 3 مىليون يۈەن قەرز بېرىشكە قوشۇلدى ھەمدە ئالاقىدار مەسئۇللار كارخانىنى تەكشۈرۈپ، كارخانىمىزنى ئۇزاق مەزگىل يۆلەش نۇقتىسى قىلدى. قەرز پۇل ئەمەلىيلەشكەندىن كېيىن، يېڭى تىپتىكى ئىلغار ئۈسكۈنىلەرنى كىرگۈزۈپ، مەھسۇلات تۈرىنى كۆپەيتىمەن.
</S>
<S ID=26731>
   يى شۇمېي يېقىندا يەنە غۇلجا شەھىرىدىكى رىشات قۇربانجان بىلەن ھەمكارلىشىپ، غۇلجا، ئۈرۈمچى، قەشقەر قاتارلىق جايلاردا سېتىش نۇقتىلىرىنى تەسىس قىلىپ، قېتىق، قۇرت مەھسۇلاتلىرىنى سېتىشنى ئويلىشىۋېتىپتۇ، يېقىندىن بۇيان، سۈت مەھسۇلاتلىرىنى ئەتىگەنلىك بازاردا سېتىپ خېلى ياخشى كىرىم قىپتۇ، بۇنىڭ بىلەن ئۇنىڭ ئىشەنچىسى تېخىمۇ ئېشىپتۇ.
</S>
<S ID=26732>
   يى شۇمېي مۇنداق دېدى: يېڭى مەھسۇلاتلارنى بازارغا سېلىش، خاس مەھسۇلات ئىشلەپچىقىرىشتا، تېخىمۇ كۆپ ئىشچىغا ئېھتىياجلىق بولىمىز، ئۈسكۈنىلەر قۇراشتۇرۇلغاندىن كېيىن، يەرلىكتىن 20 دىن ئارتۇق ئىشچى قوبۇل قىلماقچى بولۇۋاتىمىز. بۇ يىل ناھىيەمىزنىڭ نامراتلىقتىن قۇتۇلدۇرۇش ئۆتكىلىگە ھۇجۇم قىلىش يىلى، شۇڭا يەرلىكتىكى نامرات ئائىلە ئەزالىرى، مېيىپلەرنى ئالدىن قوبۇل قىلىمىز. ھازىر قىيىنچىلىقى بار تۆت كىشى زاۋۇتىمىزغا كېلىپ ئىشلەۋاتىدۇ، بۇنىڭدىن كېيىن قىيىنچىلىقى بار يۇرتداشلار ئىش ئىزدەپ كەلسە، ئامال بار ياردەم قىلىمىز. ھازىر شىركىتىمىزدە ئۇيغۇر، قازاق، شىبە، خەنزۇ ئىشچىلار بار، ئۇلار ئاكا – ئۇكا، ئاچا – سىڭىللاردەك ئىناق ئۆتۈۋاتىدۇ.
</S>
<S ID=26733>
   شىركەتنىڭ كونا ئىشچىسى گۈلى ھۈسەن مۇنداق دېدى: شۇ مېي ئاچام باشلىقىمىز بولۇپلا قالماي، يەنە بىزنىڭ غەمگۇزارىمىز. ئۇ تۇرمۇشىمىزغا، خىزمىتىمىزگە ھەر ۋاقىت كۆڭۈل بۆلۈپ تۇرىدۇ.
</S>
<S ID=26734>
   يى شۇمېي مۇنداق دېدى: بىزدە ‹‹ئىش ئۆملۈكتە، كۈچ بىرلىكتە›› دېگەن گەپ بار. ناۋادا ئەتراپىمدىكى قازاق، ئۇيغۇر قېرىنداشلىرىم بولمىغان بولسا، تىجارىتىمنىڭ ھازىرقىدەك راۋاج تېپىشى مۇمكىن ئەمەس ئىدى. ئىلگىرى سۈت مەھسۇلاتلىرىنى قانداق ياساشنى بىلمەيتتىم، تەييارلاش، ياساش ئۇسۇللىرىنى ئۇلاردىن ئۆگەندىم. كۆپچىلىك ئىتتىپاقلاشقاچقا، بازاردا ئۆزىمىزگە تېگىشلىك ئورۇنغا ئىگە بولالىدۇق.
</S>
</TEXT>
/BODY
/DOC