<DOC>
<DOCID>TIANSHAN.546457</DOCID>
<HEADER>
<CLASS>شىنجاڭ</CLASS>
<DATE>2016-09-02 12:18:09</DATE>
</HEADER>
<BODY>
<HEADLINE>
<S ID=45310>
شىنجاڭنىڭ ئاتچىلىقى ئۇچقاندەك تېز تەرەققىي قىلماقتا
</S>
</HEADLINE>
<TEXT>
<S ID=45311>
 ليۇ دۇڭلەي
</S>
<S ID=45312>
   ‹‹ئىككى كۆرگەزمە›› باشلىنىش ئالدىدا، ئۈرۈمچى شەھىرى جۇشقۇن، يۈكسەك ئىرادىلىك مېھمانلارنى بارغانسېرى كۆپ كۈتۈۋالماقتا.
</S>
<S ID=45313>
   ئاتتىن ئىبارەت جۇڭخۇا مەدەنىيىتىدىكى قەدىمدىن تارتىپ داۋاملىشىپ كەلگەن نامايەندە شىنجاڭدا جۇش ئۇرۇپ راۋاجلىنىۋاتقان ئاتچىلىق كەسپىنى بارلىققا كەلتۈردى.
</S>
<S ID=45314>
گۈللەنگەن دەۋر ياخشى ئارغىماق يېتىشتۈرۈش شارائىتىنى ھازىرلىدى، شىنجاڭ ئاتچىلىقىنىڭ يېقىنقى يىللاردىن بۇيانقى تېز تەرەققىياتىنىڭ نامايان قىلغىنى ئاتنىڭ ئۆزىنىڭ ئىجتىمائىي، ئىقتىسادىي قىممىتىدىن زور دەرىجىدە ئېشىپ كەتتى.
</S>
<S ID=45315>
ئارغىماقلار ئۈچۈن يارىتىلغان زېمىن
</S>
<S ID=45316>
   شىنجاڭنىڭكىدىنمۇ ئۇزاق تارىخقا، تېخىمۇ چوڭقۇر ئاساسقا ئىگە ئات مەدەنىيىتى جۇڭگونىڭ ھېچقانداق يېرىدە يوق، شۇنداقلا ئاتلارنىڭ ئۆسۈپ يېتىلىش، كۆپىيىشىگە ماس كېلىدىغان شىنجاڭدىنمۇ ئەۋزەل تەبىئىي شارائىتقا ئىگە ھېچقانداق جاي يوق.
</S>
<S ID=45317>
تەڭرىتاغنىڭ جەنۇبى ۋە شىمالىدىكى بىپايان زېمىندا، تۈرلۈك ئارغىماقلار نەچچە مىڭ يىلدىن بۇيان ئەركىن چېپىشىپ كەلدى.
</S>
<S ID=45318>
   ‹‹ئاتچىلىق›› ئىقتىسادىي ئۇقۇم سۈپىتىدە ئوتتۇرىغا قويۇلۇشتىن ئىلگىرىلا، ئات شىنجاڭدىكى ئاز سانلىق مىللەت كىشىلىرىنىڭ تۇرمۇشىدىكى كەم بولسا بولمايدىغان مۇھىم تەركىبىي قىسمىغا ئايلانغانىدى.
</S>
<S ID=45319>
   2016 – يىللىق جۇڭگو شىنجاڭ ئىلى خەلقئارا تۇلپار ساياھەت بايرىمى 10 – ئىيۇل ‹‹جۇڭگودىكى تۇلپار ماكانى›› موڭغۇلكۈرەدە ئۆتكۈزۈلدى.
</S>
<S ID=45320>
100 مىڭ نەسىللىك ئات موڭغۇلكۈرەدىكى ئوتلاقلارغا تارقالغان.
</S>
<S ID=45321>
تۇلپار بايرىمى ھازىر شىنجاڭدىكى ئەڭ تەسىر كۈچكە ئىگە يەرلىك بايراملارنىڭ بىرىگە ئايلاندى، بۇنىڭغا دەل شىنجاڭنىڭ مۇنبەت ئات مەدەنىيىتى تۇپرىقى تىرەك بولدى.
</S>
<S ID=45322>
   11 – ئىيۇل جۇڭگو چەۋەندازلار جەمئىيىتىنىڭ كوزىرلىق پائالىيىتى ‹‹جۇڭگو.تەڭرىتاغ ئات مۇھاكىمىسى›› مۇنبىرىدە، ئاپتونوم رايونلۇق پارتكوم دائىمىي كومىتېتىنىڭ ئەزاسى، جۇڭگو چەۋەندازلار جەمئىيىتىنىڭ پەخرىي مۇئاۋىن مۇدىرى غانىبات سابۇكەي مۇنداق دېدى: شىنجاڭ ئېلىمىزدىكى مۇھىم ئوتلاق چارۋىچىلىقى رايونى بولۇپ، پايدىلىنىشقا بولىدىغان ئوتلاق كۆلىمى 720 مىليون موغا يېتىدۇ، ھازىر ئىلى ئېتى قاتارلىق ئالتە يەرلىك ئات نەسلى بار، بېقىلىۋاتقان ئات 894 مىڭ، يىللىق قوتاندىن چىقىرىلىدىغان ئات 418 مىڭ 800، ئات گۆشى ئىشلەپچىقىرىش مىقدارى 55 مىڭ 900 توننا بولۇپ، مەملىكەت بويىچە 1 – ئورۇندا تۇرىدۇ.
</S>
<S ID=45323>
بۇ ئاتلارنىڭ نەسلى ئىلگىرىدىكىدىن بارغانسېرى ياخشىلىنىۋاتىدۇ.
</S>
<S ID=45324>
بۇ، شىنجاڭنىڭ ئات نەسلىنى ئۈزلۈكسىز ياخشىلىغانلىقىنىڭ نەتىجىسى.
</S>
<S ID=45325>
   نەسىل ياخشىلاش بىلەن كەسىپ يېتىشتۈرۈش شىنجاڭ ئاتچىلىقىنىڭ يادرولۇق رىقابەت كۈچى
</S>
<S ID=45326>
   شىنجاڭنىڭ ئاتچىلىقى ھازىر ئۇچقاندەك تېز تەرەققىي قىلىش باسقۇچىغا كىردى.
</S>
<S ID=45327>
بۇنى ئىشقا ئاشۇرالىغانلىقنىڭ ئەڭ ئاساسلىق سەۋەبى، شىنجاڭدىكى ھەر ساھەدىكىلەرنىڭ نەچچە ئون يىلدىن بۇيان ئات نەسلىنى ياخشىلاش خىزمىتىنى ئىزچىل داۋاملاشتۇرۇپ كەلگەنلىكىدە.
</S>
<S ID=45328>
شىنجاڭنىڭ ئىلى ئېتى ۋەكىللىكىدىكى ئات تۈرلىرى نەچچە ئون يىل مابەينىدە جۇڭگو زېمىنىدىكى ئات نەسىللىرى ئىچىدە بىرىنچى بولۇش ۋە بىرىنچى توپ بولۇش ئورنىنى باشتىن – ئاخىر ساقلاپ كەلگەنلىكىنىڭ سەۋەبىمۇ مۇشۇ يەردە.
</S>
<S ID=45329>
   ھازىر شىنجاڭ ئاتچىلىق كەسپى بويىچە مۇكەممەل ئىشلەپچىقىرىش، ئىلمىي تەتقىقات، پىششىقلاش سىستېمىسىنى شەكىللەندۈردى.
</S>
<S ID=45330>
ئات كۆپەيتىش، ئىشلەپچىقىرىش سىستېمىسى كۈنسايىن مۇكەممەللىشىپ، يېتىشتۈرگەن ئىلى ئېتى ئېلىمىزدىن چىققان تەنھەرىكەت ئاتلىرى ئىچىدىكى بىرىنچى داڭلىق ماركىغا ئايلاندى.
</S>
<S ID=45331>
ئات يۇقۇم مۇداپىئە سىستېمىسى ۋە چارۋىچىلىق تېخنىكىسىنى كېڭەيتىش مۇلازىمىتى سىستېمىسى ئاساسەن شەكىللەندى.
</S>
<S ID=45332>
نەسىللىك ئات ئىشلەپچىقىرىش، ئىستىراھەت – كۆڭۈل ئېچىش، بىيولوگىيەلىك دورا ياساش، تەنتەربىيە ماھارىتى، ئات مەھسۇلاتلىرىنى ئىنچىكە پىششىقلاش قاتارلىق يۇقىرى تېخنىكىلىق كەسىپلەر قۇرۇلۇشى ئۈزلۈكسىز تېزلەشتى، كۆپ قاتلاملىق ئىلمىي مۇھاكىمە سۇپىسى ۋە كەسپىي ئىختىساسلىقلارنى يېتىشتۈرۈش سىستېمىسى ئاساسەن ئورنىتىلدى.
</S>
<S ID=45333>
دۆلەت ئاتچىلىق تېخنىكىسىدا يېڭىلىق يارىتىش ئىستراتېگىيەلىك ئىتتىپاقى، شىنجاڭ ئات تەتقىقات يۇرتى، ئىلى ئېتىنى تەتقىق قىلىش – كۆپەيتىش مەركىزى قاتارلىق تەتقىقات سۇپىلىرى قۇرۇلدى.
</S>
<S ID=45334>
يېتىشتۈرۈلگەن ئاتچىلىق تېخنىكا ئىختىساسلىقلىرى ئاپتونوم رايون ئىچى – سىرتىدىكى كارخانىلارنىڭ قارشى ئېلىشىغا ئېرىشتى.
</S>
<S ID=45335>
شىنجاڭ نەسىللىك ئات ئىشلەپچىقىرىش رايونى، قىمىز، ئات گۆشى ئىشلەپچىقىرىش – پىششىقلاش رايونى، ئات مەدەنىيىتى ئىستىراھەت – كۆڭۈل ئېچىش رايونى، شۇنداقلا دۆلەت ئىچىدىكى ئاساسلىق ئاتچىلىق ئىختىساسلىقلىرىنى چىقىرىدىغان جايغا ئايلاندى.
</S>
<S ID=45336>
   ئۈمىد يولى ئۇزارماقتا
</S>
<S ID=45337>
   ‹‹13 – بەش يىل››نىڭ باشلىنىش يىلىدا، شىنجاڭنىڭ ئاتچىلىقى مىسلىسىز تەرەققىيات پۇرسىتىنى كۈتۈۋالدى.
</S>
<S ID=45338>
ئاپتونوم رايوننىڭ ئالاقىدار رەھبىرى 12 – ئىيۇن چۈشتىن كېيىن ئاپتونوم رايونلۇق پارتكوم دائىمىي كومىتېت (كېڭەيتىلگەن) يىغىنىنى رىياسەتچىلىك قىلىپ ئاچتى، يىغىندا ئاتچىلىق تەرەققىياتى توغرىسىدىكى دوكلات ئاڭلاپ ئۆتۈلدى، ‹‹13 – بەش يىل›› مەزگىلىدىكى ئاتچىلىق تەرەققىياتى قايتا ئورۇنلاشتۇرۇلدى.
</S>
<S ID=45339>
   يىغىندا مۇنداق كۆرسىتىلدى: شىنجاڭ ئاتچىلىقنى تەرەققىي قىلدۇرۇشتا ئاساسقا، ئەۋزەللىككە ئىگە.
</S>
<S ID=45340>
ئاتچىلىق تەرەققىياتىغا ئەھمىيەت بېرىشنى مۇھىم كېڭىشىش كۈنتەرتىپىگە كىرگۈزۈش؛ زامانىۋى ئاتچىلىق، نەسىل يېتىلدۈرۈش، ئىشلەپچىقىرىش سىستېمىسىنى ئورنىتىپ، شىنجاڭ ئېتىنىڭ سۈپىتىنى ئۆستۈرۈش، ئىشلەپچىقىرىش بازىسى قۇرۇپ ۋە كەسىپ قۇرۇلمىسىنى ياخشىلاپ، شىنجاڭ ئاتچىلىقىنىڭ رىقابەت كۈچى ۋە ئاشۇرما قىممىتىنى ئۆستۈرۈش، زامانىۋى ئاتچىلىق باشقۇرۇش سىستېمىسىنى ئورنىتىپ، شىنجاڭ ئاتچىلىقىنىڭ تىپىنى ئۆزگەرتىشنى تېزلىتىش، ئاتچىلىق تېخنىكا مۇلازىمىتى سىستېمىسىنى بەرپا قىلىپ، شىنجاڭنىڭ ئاتچىلىقىنىڭ تەرەققىيات – كاپالەت سەۋىيەسىنى ئۆستۈرۈشتىن ئىبارەت تۆت تۈرلۈك نۇقتىلىق خىزمەتنى چىڭ تۇتۇش؛ كارخانا يېتەكچىلىك قىلىش، بازار باشلامچى بولۇش، ھۆكۈمەت يېتەكلەشتە چىڭ تۇرۇپ، بايلىقتىن ئورتاق بەھرىلىنىش، بىرىكمە كۈچ شەكىللەندۈرۈش كېرەك.
</S>
<S ID=45341>
   دەل مۇشۇ قېتىملىق يىغىندا، ‹‹شىنجاڭ ئاتچىلىقىنىڭ تەرەققىياتى توغرىسىدىكى دوكلات›› قاراپ چىقىپ ماقۇللىنىپ، ‹‹13 – بەش يىل›› مەزگىلىدىكى ئاتچىلىق تەرەققىياتى كونكرېت ئورۇنلاشتۇرۇلدى.
</S>
<S ID=45342>
‹‹13 – بەش يىل›› مەزگىلىنىڭ ئاخىرىغا بارغاندا، شىنجاڭدىكى بېقىلىۋاتقان ئاتنى 1 مىليونغا يەتكۈزۈش، ئاتچىلىقنىڭ 1 – ، 2 – ، 3 – كەسىپتىن ئىبارەت تولۇق كەسىپ زەنجىرىنىڭ ئومۇمىي قىممىىتىنى 20 مىليارد يۈەندىن ئاشۇرۇش، دېھقان – چارۋىچىلارنىڭ يىللىق كىشى بېشى ئاتچىلىق كىرىمىنى 1500 يۈەندىن ئاشۇرۇش، 50 مىڭدىن ئارتۇق كىشىنى ئىشقا ئورۇنلاشتۇرۇش؛ يىلىغا ئات بېقىش، ئات يېتىشتۈرۈش، ئات كۆندۈرۈش تېخنىكىدىن 1000دىن كۆپرەكنى سىرتقا چىقىرىش، شىنجاڭنى مەملىكەت بويىچە ئاساسلىق تەنھەرىكەت ئېتى نەسلىنى يېتىشتۈرۈش بازىسى، ئات مەھسۇلاتلىرىنى پىششىقلاش بازىسى، ئاتچىلىق تېخنىكا ئىختىساسلىقلىرىنى يېتىشتۈرۈش – چىقىرىش بازىسى ۋە مۇسابىقە ئېتى – مۇسابىقە بازىسى قىلىپ قۇرۇپ چىقىش، شىنجاڭنى مەملىكەت بويىچە ئەڭ تەسىر كۈچكە ئىگە ئاتچىلىق، ئات مەدەنىيىتى ئۈلگە رايونى قىلىپ قۇرۇپ چىقىش دەسلەپكى قەدەمدە پىلانلاندى.
</S>
</TEXT>
/BODY
/DOC