<DOC>
<DOCID>TIANSHAN.541695</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-16 15:43:38</DATE>
</HEADER>
<BODY>
<HEADLINE>
<S ID=40030>
ئىلى ئوبلاستىدا ساياھەتچىلىك جانلاندى
</S>
</HEADLINE>
<TEXT>
<S ID=40031>
   ئىختىيارىي مۇخبىرىمىز ئابدۇسالام قادىر خەۋىرى: سەددىچىن سېپىلىنىڭ سىرتىدىكى گۈزەل ماكان دەپ تەرىپلىنىدىغان ئىلى ئۆزىنىڭ گۈزەل تاغۇ-دەريالىرى، بوستانلىقلىرى بىلەن داڭلىق.
</S>
<S ID=40032>
تۆت پەسىل ياشىرىپ تۇرىدىغان، بوي تالاشقان شەمشادزارلىق، شوخ سۇلىرى مەۋج ئۇرۇپ ئاقىدىغان ئىلى دەرياسى، ئۇچار قۇشلارنىڭ ماكانى بولغان سازلىق باغچىلىرى، مېھماندوست، خۇشچاقچاق ئىلى خەلقى، ئۆزگىچە ئۆرپ-ئادەت مەدەنىيىتى، كىشىنى مەپتۇن قىلىدىغان سەيلىگاھلار...
</S>
<S ID=40033>
مانا بۇلار ئىلىنىڭ ساياھەتچىلىكىدىكى يارقىن نۇقتىلار.
</S>
<S ID=40034>
بۇ يىل يازدا ئىلى ئوبلاستىدا ساياھەتچىلىك بۆلەكچە جانلاندى.
</S>
<S ID=40035>
ئىلى دەريا بويلىرى، غۇلجا شەھەرلىك خەلق باغچىسى، قازانچى مىللىي ئۆرپ-ئادەت ساياھەت رايونى، كۈنەس ناھىيە نارات مەنزىرە رايونى، «قىچا ماكانى» دەپ نام ئالغان موڭغۇلكۈرە ناھىيەسىنىڭ تۈمەن مولۇق قىچىزارلىقى، ئىلى ۋادىسىدىكى نۇقتىلىق ساياھەت نۇقتىلىرى ۋە مەنزىرە رايونلىرى ئىچكىرى ئۆلكىلەر، چەت ئەللەر ۋە شىنجاڭنىڭ ھەر قايسى جايلىرىدىن كەلگەن ساياھەتچىلەر بىلەن تولدى.
</S>
<S ID=40036>
   ئاتۇش شەھىرىدىن كەلگەن كامىل ئادىل مۇخبىرغا مۇنداق دېدى: ئائىلەمدىكىلەر ۋە دوستلىرىم بىلەن بىللە غۇلجا شەھىرىدە ساياھەتتە بولۇۋاتىمىز.
</S>
<S ID=40037>
بەش يىلنىڭ ئالدىدا بۇ يەرگە بىر قېتىم ساياھەتكە كەلگەن، غۇلجا شەھىرى ئىلگىرىكىدىنمۇ گۈزەللىشىپ كېتىپتۇ.
</S>
<S ID=40038>
«ئىلىغا كەلمىگىچە شىنجاڭنىڭ گۈزەللىكىنى بىلگىلى بولماس» دېگەن سۆز بىكارغا ئېيتىلمىغانىكەن.
</S>
<S ID=40039>
قارىمامسىز، ئىلى دەريا بويىنىڭ گۈزەللىكىگە، كىشىنىڭ ئايرىلغۇسى كەلمەيدىكەن.
</S>
<S ID=40040>
نارات ۋە سايرام مەنزىرە رايونى كىشىنى تولىمۇ مەھلىيا قىلىدىكەن.
</S>
<S ID=40041>
بىر نەچچە كۈن ئۇزاق تۇرۇشنى ئويلاشقان بولساقمۇ، خىزمەت ئالدىراشلىقى بىلەن يۇرتقا قايتىدىغان بولدۇق.
</S>
<S ID=40042>
ئىلىنىڭ بۇ گۈزەللىكىنى يۇرتداشلىرىمغا تەشۋىق قىلىمەن.
</S>
<S ID=40043>
   بۇ يىل يازدا ئىلى ئوبلاستىغا قاراشلىق جايلاردا مېھمانساراي، ئاشپۇزۇل، سەھرا ئارامگاھلىرى ساياھەتكە كەلگەنلەرنى كۈتۈۋېلىشنىڭ ئەڭ يۇقىرى پەللىسىنى ياراتتى.
</S>
<S ID=40044>
غۇلجا شەھىرىنىڭ ئاۋات رەستىلىرىنىڭ بىرى بولغان، ئۇيغۇرلارنىڭ ئۆرپ-ئادەت، يېمەك-ئىچمەك مەدەنىيىتى مۇجەسسەملەنگەن تونۇرچى كوچىسىدىكى «ھۇزۇر» ئاشپۇزۇلى مۇشۇ كۈنلەردە ساياھەتچىلەرنى كۈتۈش بىلەن ئالدىراش بولۇپ كەتتى.
</S>
<S ID=40045>
ئاشپۇزۇل خوجايىنى ئابدۇسالام ئابلىز مۇخبىرغا مۇنداق دېدى: بۇ يىل ئىچكىرى ئۆلكە ۋە جەنۇبىي شىنجاڭدىن غۇلجا شەھىرىگە كەلگەن ساياھەتچىلەر ئۆتكەن يىللاردىكىگە قارىغاندا كۆپ بولدى.
</S>
<S ID=40046>
ھازىر كۈنىگە 800 گە يېقىن ساياھەتچىنى كۈتۈۋاتىمىز.
</S>
<S ID=40047>
كۈنلۈك سودىمىز 30 مىڭ يۈەنگە يېتىپ، كەچ سائەت 10:00 لارغىچە تىجارەت قىلىۋاتىمىز.
</S>
<S ID=40048>
   ئىلى ئوبلاستى يېقىنقى يىللاردىن بۇيان ساياھەتچىلىكنىڭ تەرەققىياتىغا يۈكسەك ئەھمىيەت بېرىپ، ئوبلاستقا بىۋاسىتە قاراشلىق جايلارنىڭ تەرەققىيات يۆنىلىشىنى تەڭشەپ، ساياھەتچىلىكنى نۇقتىلىق كەسىپ قاتارىدا چىڭ تۇتتى.
</S>
<S ID=40049>
«13-بەش يىللىق» ساياھەتچىلىك تەرەققىيات پىلانىنى تۈزۈپ، ساياھەتچىلىك تەرەققىياتى پىكرى ۋە نىشانىنى تېخىمۇ يۇقىرى ئۆلچەم ۋە تەلەپ بويىچە ئايدىڭلاشتۇردى.
</S>
<S ID=40050>
تەشۋىقات سالمىقىنى ئۈزلۈكسىز كۈچەيتىش بىلەن بىللە، ساياھەت تاۋارلىرىنى كۈچەپ تەرەققىي قىلدۇردى.
</S>
<S ID=40051>
ساياھەتچىلىك مۇلازىمىتىنى ئۈزلۈكسىز ياخشىلاپ، شىنجاڭغا نىشانلىق ياردەم بېرىۋاتقان جايلارنىڭ ياردىمىنى قولغا كەلتۈردى.
</S>
<S ID=40052>
   بۇ يىلنىڭ ئالدىنقى يېرىمىدا جياڭسۇ ئۆلكىسىنىڭ ئىلى ئوبلاستىغا نىشانلىق ياردەم بېرىش ئالدىنقى سەپ قوماندانلىق ئىشتابىنىڭ يېتەكچىلىكى ۋە مەدەت بېرىشى بىلەن، نەنجىڭ، ياڭجۇ، نەنتۇڭ، يەنچېڭ، ليەنيۈنگاڭ، جېنجياڭ، چاڭجۇ، سۇجۇ ھەمدە چېڭدۇلاردا تونۇشتۇرۇش يىغىنى ئېچىلىپ، ئومۇمىي سوممىسى 4 مىليارد 280 مىليون يۈەنلىك 17 ساياھەتچىلىك تۈرىدە كېلىشىم ئىمزالاندى.
</S>
<S ID=40053>
جياڭسۇنىڭ تۆت ساياھەتچىلەر پويىزىغا ئولتۇرۇپ كەلگەن 5000 ئادەم/قېتىم ساياھەتچى ۋە 230 ساياھەت ئايروپىلانىغا ئولتۇرۇپ كەلگەن 12 مىڭ ئادەم/قېتىم ساياھەتچى كۈتۈۋېلىندى.
</S>
<S ID=40054>
بۇ يىلنىڭ ئالدىنقى يېرىمىدا ئاپتونوم رايونىمىز ئىچى، بولۇپمۇ جەنۇبىي شىنجاڭدىن ئىلىغا ساياھەتكە كېلىدىغانلارنىڭ سانى ھەسسىلەپ ئېشىپ، رايون ئىچى ساياھەتچىلىكى جانلاندى.
</S>
<S ID=40055>
بۇ يىل ئومۇمىي سېلىنمىسى 10 مىليارد 890 مىليون يۈەن بولغان سەككىز چوڭ تۈردىكى 66 ساياھەت تۈرى يولغا قويۇلدى.
</S>
<S ID=40056>
بۇنىڭ ئىچىدە، خەلق تۇرمۇشى قۇرۇلۇشىدىكى تۆت چوڭ تۈرگە 1 مىليارد 245 مىليون يۈەن مەبلەغ سېلىنغان بولۇپ، ھازىرغىچە پىلاننىڭ % 70 ى ئورۇنلىنىپ بولدى.
</S>
<S ID=40057>
سودىگەر ۋە مەبلەغ جەلپ قىلىش خىزمىتىنىڭ سالمىقى ئۈزلۈكسىز ئاشۇرۇلۇپ، «شەنشەن» گۇرۇھى، پۇدۇڭ تەرەققىيات بانكىسى بىلەن ئومۇمىي سېلىنمىسى 8 مىليارد يۈەندىن ئاشىدىغان ساياھەتچىلىك ھەمكارلىقى بويىچە ئىستراتېگىيەلىك رامكا كېلىشىمى ئىمزالاندى.
</S>
<S ID=40058>
   بۇ يىل ئىلى ئوبلاستى جايلارنىڭ ساياھەتچىلىك ئۇل ئەسلىھە قۇرۇلۇشىنى ياخشىلاپ ۋە يېڭىلاپ، كەسىپ تۈرلىرىنى كۆپەيتىپ، ساياھەت مۇلازىمىتىنى ئەلالاشتۇردى.
</S>
<S ID=40059>
كۈنەس ناھىيەسى «شەرقتە گۈزەل نارات يايلىقى، غەربتە سازلىق باغچىسى» بولۇشتەك ساياھەت تەرەققىيات ئىستراتىگىيەسىنى يولغا قويۇپ، يېڭى سەھىپە ياراتتى.
</S>
<S ID=40060>
ئاپتونوم رايونلۇق ساياھەت ئۈلگە رايونى بەرپا قىلىش خىزمىتىنى ئىلگىرى سۈرۈش يىغىنى موڭغۇلكۈرە ناھىيەسىدە ئېچىلىپ، بۇ ناھىيەنىڭ ساياھەت بايلىقى نامايان قىلىندى.
</S>
<S ID=40061>
دۇنيا تەبىئىي مىراسلىرىنىڭ بىرى بولغان كۆلدەنەڭ مەنزىرە رايونى دۆلەت 4A دەرىجىلىك مەنزىرە رايونى، جۇڭگودىكى ئون چوڭ گۈزەل ئىپتىدائىي ئورماننىڭ بىرى ۋە دۆلەت دەرىجىلىك تەبىئىيلىكى قوغدىلىدىغان رايون بولۇپ، ئاپتونوم رايون ساياھەتچىلىكىدە ‹‹كوزىر›› غا ئايلاندى.
</S>
<S ID=40062>
بۇ يىل ئىيۇندا جۇڭگو شىنجاڭ 3–نۆۋەتلىك مەدەنىيەت–ساياھەت بايرىمىنىڭ كۆلدەنەڭدە ئۆتكۈزۈلۈشى بىلەن بۇ «كوزىر» نىڭ نامى تېخىمۇ چىقتى.
</S>
<S ID=40063>
   ئىگىلىنىشىچە، ئالدىنقى يېرىم يىلدا ئىلى ئوبلاستىغا كەلگەن ساياھەتچى 5 مىليون 571 مىڭ ئادەم/قېتىمغا يېتىپ، بۇلتۇرقى ئوخشاش مەزگىلدىكىدىن %83.6 ئاشقان؛ ساياھەتچىلىكتىن 5 مىلياد يۈەنگە يېقىن كىرىم قىلىنىپ، بۇلتۇرقى ئوخشاش مەزگىلدىكىدىن %26 ئاشقان.
</S>
</TEXT>
/BODY
/DOC