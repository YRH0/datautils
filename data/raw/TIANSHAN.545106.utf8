<DOC>
<DOCID>TIANSHAN.545106</DOCID>
<HEADER>
<CLASS>پەن – مائارىپ</CLASS>
<DATE>2016-08-29 18:28:08</DATE>
</HEADER>
<BODY>
<HEADLINE>
<S ID=44051>
ئۇستاز، ئوقۇغۇچىڭىزنىڭ ئىچكى ھېسسىياتىغا سەل قارىماڭ
</S>
</HEADLINE>
<TEXT>
<S ID=44052>
ئىسمائىل ياقۇپ
</S>
<S ID=44053>
   يېقىندا، مەكتىپىمىزدىكى مەلۇم سىنىپنىڭ ئوچۇق دەرسىنى ئاڭلاش ئۈچۈن دەرسخانىغا كىردىم.
</S>
<S ID=44054>
دەرس باشلىنىشىغىلا ئوقۇتقۇچىنىڭ يېتەكچىلىكىدە بىرنەچچە ئوقۇغۇچى مۇنبەرگە چىقىپ ئۆزىنىڭ قىزىقىشى، ئارتۇقچىلىقىنى تونۇشتۇرغاندىن كېيىن، بەزىلەر دۇتار، ئىسكىرىپكا چالسا، بەزىلەر شېئىر ياكى نەسر دېكلاماتسىيە قىلدى، بەزىلەر ناخشا ئېيتىپ، ئۇسسۇل ئويناپ دەرسخانا كەيپىياتىنى ئەۋجىگە كۆتۈردى...
</S>
<S ID=44055>
نومۇر كۆرسەتكەن ئوقۇغۇچىلارنىڭ ئۆزىگە بولغان ئىشەنچىسى تولۇپ تاشقاندەك قىلاتتى.
</S>
<S ID=44056>
كەينىدىن ئوقۇتقۇچى ئوقۇغۇچىلارغا تەكشى قاراپ: ‹‹قەيسەر، سەن مۇنبەرگە چىقىپ ساۋاقداشلارغا ئۆزۈڭنىڭ خالىغان بىر ماھارىتىڭنى كۆرسەتكىن›› دېۋىدى، قەيسەر بىردەم دىلىغۇل بولغاندىن كېيىن، ‹‹مەن... مەندە تېخى تەييارلىق يوقتى...›› دېگىنىچە ئولتۇرۇۋالدى.
</S>
<S ID=44057>
ئوقۇتقۇچى قەيسەرنىڭ خىجىل بولۇۋاتقىنىنى بايقىغان بولسىمۇ، ئوقۇغۇچىلارغا يۈزلىنىپ: ‹‹قېنى ساۋاقداشلار، قەيسەرنىڭ ماھارەت كۆرسىتىپ بېرىشىنى قارشى ئالايلى!›› دېۋىدى، ئوقۇغۇچىلار گۈلدۈراس ئالقىش ساداسى ياڭراتتى.
</S>
<S ID=44058>
شۇ دەقىقىدە قەيسەر نېمە قىلىشىنى بىلەلمەي تۆۋەن ئاۋازدا: ‹‹مەن تېخى ئويلىنىپ بولالمىدىم›› دېگىنىچە بېشىنى كىتابىنىڭ ئۈستىگە قويۇۋالدى.
</S>
<S ID=44059>
ئوقۇتقۇچى قەيسەرگە ھېچنېمە دېمەي، قوشۇمىسىنى تۈرگىنىچە باشقا بىر ئوقۇغۇچىنى مۇنبەرگە تەكلىپ قىلدى.
</S>
<S ID=44060>
مەن ئۇنىڭغا دىققەت قىلدىمكى، شۇ سائەتلىك دەرس توشقىچە قەيسەر بېشىنى كۆتۈرەلمىدى.
</S>
<S ID=44061>
   بۇ قېتىمقى دەرستە ئوقۇتقۇچىنىڭ قەيسەرنى مۇنبەرگە چىقىپ ئۆزىنىڭ ئارتۇقچىلىقىنى نامايان قىلىشقا ئۈندىگىنى ئۇنىڭغا كۆڭۈل بۆلگىنىدەك كۆرۈنسىمۇ، بىراق ئوقۇتقۇچى ئوقۇغۇچىنىڭ پىسخىك ھالىتى ۋە ئىچكى ھېسسىياتىنى ئويلاشمىغان.
</S>
<S ID=44062>
قەيسەرنىڭ ئارتۇقچىلىقىنى نامايان قىلىشتىن ئۆزىنى قاچۇرۇشى يۈرەكسىزلىك ۋە خىجىلچانلىقتىن ياكى ئىپادىلەش ئىقتىدارىنىڭ تۆۋەنلىكىدىن بولۇپ، ئوقۇتقۇچىنىڭ قەيسەرنى ئىلھاملاندۇرۇشقا تېگىشلىك بولمىغان ۋاقىتتىكى ئىلھاملاندۇرۇشى ئۇنى مەجبۇرلاۋاتقاندەك تۇيغۇغا كەلتۈرۈپ قويغان.
</S>
<S ID=44063>
قەيسەرنىڭ بېشىنى كىتاب ئۈستىگە قويۇۋېلىشىدىن ئۇنىڭدا كۈچلۈك مەغلۇبىيەت تۇيغۇسى شەكىللەنگەنلىكى ئېنىق.
</S>
<S ID=44064>
ناۋادا ئوقۇتقۇچى مۇشۇنداق نامۇۋاپىق ئۇسۇلنى قوللىنىۋەرسە، قەيسەرنىڭ غۇرۇرىنى داۋاملىق سۇندۇرۇشى، ھەتتا ئۇنىڭدا نورمالسىز پىسخىك ھالەتنىڭ شەكىللىنىشىگە سەۋەبچى بولۇپ قېلىشى مۇمكىن.
</S>
<S ID=44065>
   ھەممىلا ئوقۇغۇچىنىڭ خاس تۇرمۇش تەجرىبىسى ۋە مەنىۋى دۇنياسى بولىدۇ، ئوقۇتقۇچى ئوقۇغۇچىلارنىڭ تاللىشىنى تولۇق ھۆرمەت قىلىپ، دەرسخانا ئوقۇتۇشىدا ئوقۇغۇچىلارنىڭ ئىچكى ھېسسىياتى، چىراي ئىپادىسى، ئۆگىنىشكە تۇتقان پوزىتسىيەسى قاتارلىق ئىنچىكە نۇقتىلارغىچە كۆزىتىشى كېرەك.
</S>
<S ID=44066>
ئوقۇتقۇچى دەرسخانىدا بەدەن تىلىدىن ماھىرلىق بىلەن پايدىلىنىپ دەرس ئۆتكەندە، ئوقۇغۇچىلارنىڭ ئۆگىنىش قىزغىنلىقى ۋە ئۆگىنىش ئاكتىپچانلىقىنى ئۇرغۇتالايدۇ.
</S>
<S ID=44067>
كۆز ئىماسىدىن مۇۋاپىق پايدىلانغاندا ئوقۇغۇچىلارنىڭ دىققىتىنى دەرسكە مەركەزلەشتۈرگەندىن باشقا، ئوقۇغۇچىلار بىلەن ھېسسىيات ئالماشتۇرۇپ، ئۇلارغا مېھىر – مۇھەببىتىنى ھېس قىلدۇرالايدۇ.
</S>
<S ID=44068>
ئوقۇتقۇچىنىڭ چىراي ئىپادىسى ھەرىكەتچان، ئۈنسىز تىل بولۇپ، چىراي ئىپادىسىگە ھېسسىيات ئۇچۇرى سىڭگەن.
</S>
<S ID=44069>
چىراي ئىپادىسىدىن لايىقىدا پايدىلانغاندا ئوقۇغۇچىلارنىڭ ئۆگىنىش قىزغىنلىقىنى ئاشۇرۇپ، ئوقۇتۇش ئۈنۈمىنى ئۆستۈرگىلى بولىدۇ.
</S>
<S ID=44070>
   سۇخمۇلىنىسكىي: ئوقۇتقۇچىنىڭ ئەڭ زور بەختى ۋە خۇشاللىقى ئۇنىڭ ئوقۇغۇچىلار بىلەن پىكىر ۋە ھېسسىيات ئالماشتۇرۇشىدا، چۈنكى ئوقۇتقۇچىنىڭ ھەر بىر قەدىمى، ھەر بىر جۈملە سۆزى، ھەر بىر قارىشى ئوقۇغۇچىلارنىڭ ئېسىدە مەڭگۈلۈك ساقلىنىشى مۇمكىن، دېگەنىدى.
</S>
<S ID=44071>
شۇڭا، ئوقۇتقۇچى دەرسخانا ئوقۇتۇشىدا ئوقۇغۇچىلارنىڭ ئىنچىكە تەرەپلىرىگىچە كۆڭۈل بۆلۈپ، ئىلھاملاندۇرۇشى، چىراي ئىپادىسى ئارقىلىق دەرسخانا ئوقۇتۇشىنىڭ ئۈنۈمىنى ئۆستۈرۈشى ۋە ئوقۇغۇچىلارنىڭ پىسخىكىسىنىڭ نورمال يېتىلىشىگە تۈرتكە بولۇشى كېرەك.
</S>
</TEXT>
/BODY
/DOC