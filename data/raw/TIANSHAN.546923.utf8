<DOC>
<DOCID>TIANSHAN.546923</DOCID>
<HEADER>
<CLASS>پەن – مائارىپ</CLASS>
<DATE>2016-09-04 12:20:47</DATE>
</HEADER>
<BODY>
<HEADLINE>
<S ID=46290>
100ئوقۇغۇچىنىڭ ئالىي مەكتەپتە ئوقۇش ئارزۇسى رېئاللىققا ئايلاندى
</S>
</HEADLINE>
<TEXT>
<S ID=46291>
   مۇيەسسەر ئاباھامىت خەۋەر قىلىدۇ: 1 – سېنتەبىر شىنجاڭ ‹‹ئەلگە نەپ›› سودا ئىشلىرى مەسلىھەتچىلىك چەكلىك شىركىتى ۋەدىسى بويىچە ‹‹ئەلگە نەپ ئالىي مەكتەپ ئوقۇغۇچىلىرى ئوقۇش مۇكاپاتى››غا ئېرىشكەن بۇ يىللىق ئالىي مەكتەپ ئىمتىھانىدىن ئۆتكەن، ئائىلىسىنىڭ ئىقتىسادىي قىيىنچىلىقى ئېغىر 100 ئوقۇغۇچىنىڭ تۇنجى يىللىق ئوقۇش پۇلىنى تارقىتىپ بەردى.
</S>
<S ID=46292>
   شىنجاڭ ‹‹ئەلگە نەپ›› سودا ئىشلىرى مەسلىھەتچىلىك چەكلىك شىركىتى بۇ يىل 5 – ئاۋغۇست ئاخبارات ئېلان قىلىش يىغىنى ئېچىپ، بۇ يىل ئالىي مەكتەپ ئىمتىھانىدىن ئۆتكەن، ئەمما ئىقتىسادىي قىيىنچىلىق سەۋەبلىك ئوقۇش ئىمكانىيىتى بولمايۋاتقان ئوقۇغۇچىلارغا ياردەم قولىنى سۇنۇش ئۈچۈن ‹‹ئەلگە نەپ ئالىي مەكتەپ ئوقۇغۇچىلىرى ئوقۇش مۇكاپاتى›› تەسىس قىلغانلىقىنى ئېلان قىلىپ، 500 مىڭ يۈەن پۇلنى ‹‹شىنجاڭ قىزىل تاش خەير – ساخاۋەت فوندى جەمئىيىتى››گە تاپشۇرغانىدى.
</S>
<S ID=46293>
بۇ فوندى جەمئىيەت ئوقۇش مۇكاپات پۇلى تارقىتىش جەريانىنىڭ ئادىل، ھەققانىي، جايىدا بولۇشى ئۈچۈن مەخسۇس گۇرۇپپا تەشكىللەپ ئىلتىماس سۇنغان 489 ئوقۇغۇچى ئىچىدىن ئالىي مەكتەپ ئىمتىھانىدا نەتىجىسى ياخشى بولغان، ئالىي مەكتەپنىڭ مەخسۇس كۇرستىن يۇقىرى كەسىپلىرىدىن چاقىرىق كەلگەن، ئىقتىسادىي قىيىنچىلىقى ئېغىر، مۇشۇ پۇلغا ھەممىدىن بەك ئېھتىياجلىق بولغان 100 ئوقۇغۇچىنى تاللاپ چىقىپ، ئۇلارنىڭ ئوقۇش پۇلىنى 1 – سېنتەبىر نەقلەشتۈرۈپ بەردى.
</S>
<S ID=46294>
   چۇڭچىڭ ئۇنىۋېرسىتېتىغا قوبۇل قىلىنغانلىقىم توغرىسىدىكى چاقىرىق قەغىزىنى تاپشۇرۇۋاالغاندا ئاتا – ئانام بىلەن ئالەمچە خۇشال بولغانىدىم، ئەمما مەكتەپكە تاپشۇرىدىغان ئوقۇش پۇلى دېھقانچىلىققىلا تايىنىپ تىرىكچىلىك قىلىدىغان ئائىلىمىز ئۈچۈن ئېغىر بىر يۈك بولغانىدى، دېدى يەكەن ناھىيەسىدىن چۇڭچىڭ ئۇنىۋېرسىتېتىغا ئۆتكەن ئابدۇۋەلى ئابدۇكېرىم، مەن توردىن شىنجاڭ ‹‹ئەلگە نەپ›› سودا ئىشلىرى مەسلىھەتچىلىك چەكلىك شىركىتىنىڭ ئالىي مەكتەپ ئىمتىھانىدىن ئۆتكەن، ئائىلىسىدە قىيىنچىلىقى بار ئوقۇغۇچىلارغا ياردەم بېرىدىغانلىقىنى بىلىپ تىزىمغا ئالدۇرغانىدىم، بەختىمگە يارىشا ياردەم بېرىلىدىغان 100 ئوقۇغۇچىنىڭ بىرى بولۇپ تاللىنىپتىمەن.
</S>
<S ID=46295>
مېنىڭ دەسلەپكى ئوقۇش پۇلۇمنى شىنجاڭ ‹‹ئەلگە نەپ›› سودا ئىشلىرى مەسلىھەتچىلىك چەكلىك شىركىتى ھەل قىلىپ بەردى.
</S>
<S ID=46296>
مەن ئۇلار يارىتىپ بەرگەن پۇرسەتنى چىڭ تۇتۇپ، تىرىشىپ ئوقۇپ، ئوقۇش مۇكاپات پۇلىغا ئېرىشىش، دەم ئىلىش كۈنلىرىدە ئىش تېپىپ ئىشلەش ئارقىلىق تۇرمۇش پۇلۇم ھەم كېيىنكى يىللىق ئوقۇش پۇلۇمنى غەملەپ، ئاتا – ئانامنىڭ يۈكىنى يېنىكلىتىمەن.
</S>
<S ID=46297>
ماڭا ياردەم قىلغان بۇ شىركەتنىڭ ئۈمىدىنى ئاقلاپ، ياخشى ئوقۇپ، كەلگۈسىدە ۋەتەن، خەلققە تېگىشلىك تۆھپە قوشىمەن.
</S>
<S ID=46298>
   ئۇقۇشىمچە، شىنجاڭ ‹‹ئەلگە نەپ›› سودا ئىشلىرى مەسلىھەتچىلىك چەكلىك شىركىتى 2013 – يىلى قۇرۇلغان بولۇپ، بۇ شىركەتنىڭ خوجايىنى 28ياشلىق ئابدۇۋەلى مەتقاسىم ئۆز ۋاقتىدا ئالىي مەكتەپ ئىمتىھانىغا قاتنىشىپ، بېيجىڭ مىللەتلەر ئۇنىۋېرسىتېتىغا ئۆتكەن بولسىمۇ، ئائىلە قىيىنچىلىقى سەۋەبىدىن بېيجىڭغا ئوقۇشقا بارالماي، شىنجاڭدىكى ئالىي مەكتەپكە ئالمىشىپ، ناھايىتى تەستە ئوقۇشنى تاماملىغان ئىكەن.
</S>
<S ID=46299>
ئۇ شۇ چاغدىكى ئەپسۇسلۇقىنىڭ ئورنىنى تولدۇرۇش ئۈچۈن، پۇل تاپقاندا ئالدى بىلەن مائارىپقا مەبلەغ سېلىشنى ئويلاشقان.
</S>
<S ID=46300>
شۇڭا بۇ قېتىم شىركەت مالىيەسىدىن مەبلەغ ئاجرىتىپ، ئىقتىسادىي قىيىنچىلىق سەۋەبىدىن ئالىي مەكتەپ قوينىغا كىرىشكە ئامالسىز قالغان ئوقۇغۇچىلار ئۈچۈن ‹‹ئەلگە نەپ ئالىي مەكتەپ ئوقۇغۇچىلىرى ئوقۇش مۇكاپاتى›› نى تەسىس قىلغان.
</S>
<S ID=46301>
   ئابدۇۋەلى مەتقاسىم مۇنداق دېدى: بىر رايوننىڭ مائارىپى يۈكسەلسە، شۇ رايوننىڭ كەلگۈسى تەرەققىياتى تېخىمۇ ياخشى، ئىستىقبالى تېخىمۇ پارلاق بولىدۇ.
</S>
<S ID=46302>
مېنىڭ 100 ئوقۇغۇچىغا بەرگىنىم پۇل ئەمەس، بەلكى مېھىر – مۇھەببەت، غەيرەت – شىجائەت.
</S>
<S ID=46303>
كەلگۈسىدە بۇ ئوقۇغۇچىلارنىڭ ھەممىمىزنىڭ ئۈمىدىنى ئاقلاپ، يۈزى مىڭغا، مىڭى 10مىڭغا ياردەم بېرەلىگۈدەك ياراملىق، جاسارەتلىك ئادەملەردىن بولۇپ يېتىشىپ چىقىدىغانلىقىغا ئىشەنچىم كامىل.
</S>
</TEXT>
/BODY
/DOC