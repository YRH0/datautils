<DOC>
<DOCID>TIANSHAN.562516</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-11-04 10:58:34</DATE>
</HEADER>
<BODY>
<HEADLINE>
<S ID=57117>
ئالاقە تورى ئىقتىسادىدىكى ‹‹ئۈچ ناتايىن››
</S>
</HEADLINE>
<TEXT>
<S ID=57118>
شياۋ رەن
</S>
<S ID=57119>
 يېقىندا ‹‹مېرسېدىس››تا تاۋا نان يەتكۈزۈپ بېرىش بىلەن داڭق چىقارغان ‹‹خۇاڭتەيجى›› ئالاقە تورى يېمەك – ئىچمەك كارخانىسى دۇكانلىرىنىڭ يېرىمىنى تاقىدى.
</S>
<S ID=57120>
تىجارەتتە قىيىن ئەھۋالغا چۈشۈپ قالغان ئالاقە تورى يېمەك – ئىچمەك كارخانىسى يالغۇز ‹‹خۇاڭتەيجى››لا ئەمەس، مەبلىغى ئۈزۈلۈپ قېلىش سەۋەبىدىن دۇكىنىنى تاقاشقا مەجبۇر بولغان كارخانىلار خېلى كۆپ.
</S>
<S ID=57121>
 بىر مەھەل دەۋر سۈرگەن ئالاقە تورى 020 ئەندىزىسىنىڭ كوللېكتىپ مەغلۇپ بولغانلىقى ئويلىنىشقا تېگىشلىك ئىش.
</S>
<S ID=57122>
تېخنىكا ئۆزلۈكىدىن بازار تاپالمايدۇ، ياخشى تېخنىكىنى بازار ئەۋزەللىكىگە ئىگە قىلىش ئۈچۈن، جاپالىق جەرياننى بېسىپ ئۆتۈشكە توغرا كېلىدۇ.
</S>
<S ID=57123>
شۇڭا ئالاقە تورى تېخنىكىسى ھەرقانچە ياخشى بولسىمۇ، تاشنى گۆھەر قىلالمايدۇ.
</S>
<S ID=57124>
تۆۋەندىكى ‹‹ئۈچ ناتايىن›› ئالاقە تورىغا تايىنىپ ئىگىلىك تىكلىمەكچى بولۇۋاتقانلارنى ئويغىتىپ قويسا ئەجەب ئەمەس.
</S>
<S ID=57125>
 بىرىنچىدىن، دەسمايە بولسىلا پۇل تاپقىلى بولۇشى ناتايىن.
</S>
<S ID=57126>
يۇقىرىقى قىيىن ئەھۋالغا چۈشۈپ قالغان كارخانىلارنىڭ ھەممىسى نۇرغۇن مەبلەغكە ئېرىشكەنلەر، ئالدىنقى نۆۋەتلىك ئالاقە تورى دولقۇنىدا مەلۇم ئۇقۇم بىلەن نۇرغۇن مەبلەغ توپلىغىلى بولاتتى.
</S>
<S ID=57127>
بىراق ئەمەلىيەت باھاسى مۇۋاپىق، سۈپەتلىك ۋە مۇلازىمىتى ياخشى بولغاندىلا، ئىستېمالچىلارنى جەلپ قىلغىلى بولىدىغانلىقىنى ئىسپاتلىدى.
</S>
<S ID=57128>
 ئىككىنچىدىن، كىشىلەرنىڭ دىققىتىنى تارتالىسىلا بازار تاپقىلى بولۇشى ناتايىن.
</S>
<S ID=57129>
ئالاقە تورى ئىقتىسادىدا كىشىلەرنى قىزىقتۇرۇش ئالاھىدە تەكىتلىنىدۇ، لېكىن كىشىلەرنىڭ قىزىقىشى بىلەن بازار تاپقىلى بولمايدۇ، ئاتالمىش دىققەت – ئېتىبار ئىقتىسادى پۇل تېپىشنىڭ زۆرۈر شەرتى بولسىمۇ، يېتەرلىك زۆرۈر شەرتى ئەمەس.
</S>
<S ID=57130>
باشقىچە ئېيتقاندا، كىشىلەر قىزىقمىسا پۇل تاپقىلى بولمايدۇ، كىشىلەر قىزىققاندىمۇ چوقۇم پۇل تاپقىلى بولۇشى ناتايىن، بازار رىقابىتىدە يېڭىلىش – يېڭىلمەسلىكنى يەنىلا مەھسۇلات بەلگىلەيدۇ.
</S>
<S ID=57131>
 ئۈچىنچىدىن، ئىلگىرى تۈزگەن پىلاننىڭ ھازىر ئۈنۈم بېرىشى ناتايىن. ھەقىقەتەن ئالاقە تورى ئىقتىسادى BAT (بەيدۇ، ئالى تورى، تىڭشۈن) ۋەكىللىكىدىكى بىر تۈركۈم كارخانىلارنى بارلىققا كەلتۈردى.
</S>
<S ID=57132>
سۇپا كارخانىلىرى مەھسۇلات ساتمايدۇ، مەھسۇلات ساتىدىغىنى بۇ سۇپىدىكى مىڭلىغان ئون مىڭلىغان دۇكان.
</S>
<S ID=57133>
مۇنداقچە ئېيتقاندا، ‹‹تاۋباۋ››دىكى دۇكانلار تېرمىنالدىكى ئىستېمالچىلارغا تايىنىپ مەۋجۇتلۇقىنى ساقلايدۇ، ‹‹تاۋباۋ›› سۇپىسى بۇ دۇكانلارغا تايىنىدۇ، ئىككىسىنىڭ ئوبيېكتى ئوخشىمايدۇ.
</S>
<S ID=57134>
‹‹تاۋباۋ›› سۇپىسىنىڭ دەسلەپتە ئۇتۇق قازانغان ئۇسۇللىرىنى بۈگۈنكى كۈندە ئەينەن قوللىنىشنىڭ ئۈنۈم بېرىشى ناتايىن.
</S>
<S ID=57135>
 ئەڭ مۇھىمى شۇكى، ئالاقە تورى دەۋرىدىكى پېشقەدەملەر ئۇقۇم ۋە نۇرغۇن دەسمايىسى بىلەن بۈگۈنكىدەك ئۇتۇق قازانغان دەپ قارالسا، قىسمەنلىك بىلەن چەكلىنىپ قېلىپ، ئومۇمىي ۋەزىيەت بىلەن ھېسابلاشمىغانلىق بولىدۇ.
</S>
<S ID=57136>
ئەمەلىيەتتە، BATكە نىسبەتەن ئېيتقاندا، يۇقىرىقى ئۇسۇللار ئۇتۇق قازىنىشنىڭ ياردەمچى ۋاسىتىسىدىنلا ئىبارەت، مەھسۇلات يەنىلا يادرولۇق ئورۇننى ئىگىلەيدۇ.
</S>
<S ID=57137>
مەسىلەن: بىز ھازىر تايىنىۋاتقان سۇپىلار بولسا ئەمەلىيەتتە ئۇلار كۆڭۈل قويۇپ ياراتقان مەھسۇلات.
</S>
<S ID=57138>
 شۇڭا ھازىر ئالاقە تورىغا تايىنىپ ئىگىلىك تىكلىمەكچى بولۇۋاتقانلار ئىستېمالچىلارنىڭ ھەقىقىي ئېھتىياجىنى قاندۇرالايدىغان مەھسۇلاتنى تاپالىسا، ئاندىن بازار تاپالايدۇ.
</S>
<S ID=57139>
ئەگەر پېشقەدەملەرنى دوراپ، ئاتالمىش سودا ئەندىزىسى بىلەنلا چەكلىنىپ قالسا، مۇھىمىدىن ۋاز كېچىپ، مۇھىم بولمىغانغا ئېسىلىۋالغانلىق بولىدۇ.
</S>
<S ID=57140>
‏
</S>
</TEXT>
/BODY
/DOC