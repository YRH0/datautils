<DOC>
<DOCID>TIANSHAN.549673</DOCID>
<HEADER>
<CLASS>مەملىكەت</CLASS>
<DATE>2016-09-18 12:03:37</DATE>
</HEADER>
<BODY>
<HEADLINE>
<S ID=49062>
«ئەرش ئوردىسى-2» ناملىق ئالەم بوشلۇقى تەجرىبىخانىسى تاۋۇز چاغىنى كېچىسى ئالەم بوشلۇقىغا قويۇپ بېرىلدى
</S>
</HEADLINE>
<TEXT>
<S ID=49063>
جۇڭگو ئالەم بوشلۇقى پونكىتى دەۋرىگە قەدەم قويدى
</S>
<S ID=49064>
　　شىنخۇا ئاگېنتلىقى، جيۇچۈەن، 15- سېنتەبىر تېلېگراممىسى.
</S>
<S ID=49065>
15- سېنتەبىر سائەت 22 دىن 4 مىنۇت ئۆتكەندە، دۆلىتىمىزنىڭ ھەقىقىي ئەھمىيەتكە ئىگە «ئەرش ئوردىسى- 2» ناملىق تۇنجى ئالەم بوشلۇقى تەجرىبىخانىسى «ئۇزۇن سەپەر- 2» ناملىق 2T F توشۇغۇچى راكېتا بىلەن ئالەم بوشلۇقىغا چىقىرىلدى.
</S>
<S ID=49066>
　　تاۋۇز چاغىنى كېچىسى، غەربىي شىمالدىكى چۆللۈكنىڭ كېچە مەنزىرىسى كىشىنى مەپتۇن قىلاتتى.
</S>
<S ID=49067>
سۈت رەڭ «ئۇزۇن سەپەر- 2» ناملىق 2T F توشۇغۇچى راكېتا كۆك رەڭلىك قويۇپ بېرىش مۇنار رامىغا تىكلەنگەنىدى، كىشىلەر قەلبلەرنى ھاياجانغا سالىدىغان مىنۇتلارنىڭ يېتىپ كېلىشىنى جىمجىت كۈتۈپ تۇرماقتا ئىدى.
</S>
<S ID=49068>
　　بۇ، جۇڭگونىڭ ئادەملىك ئالەم قاتنىشى قۇرۇلۇشىنى يولغا قويغاندىن بۇيان «ئۇزۇن سەپەر- 2» ناملىق 2T F توشۇغۇچى راكېتانىڭ 12- قېتىملىق ئۇچۇشى ئىدى.
</S>
<S ID=49069>
　　1999- يىلى «خاسىيەتلىك كېمە- 1» قويۇپ بېرىلگەندىن بۇيان جۇڭگونىڭ ئالەم ئۇچقۇچىلىرى ئالەم بوشلۇقى پونكىتى دەۋرىگە قەدەممۇ قەدەم ئىلگىرىلىدى.
</S>
<S ID=49070>
2020- يىلى ئەتراپىدا ئالەم بوشلۇقى پونكىتىنى پۈتتۈرۈپ بولۇش جۇڭگونىڭ ئادەملىك ئالەم قاتنىشى قۇرۇلۇشى باشلانغاندا بېكىتىلگەن نىشان ئىدى.
</S>
<S ID=49071>
　　نۆلىنچى نومۇرلۇق قوماندان ۋاڭ خۇڭجىنىڭ «30 مىنۇت تەييارلىق قىلىنىدۇ!» دېگەن ئاۋازى جيۇچۈەن سۈنئىي ھەمراھ قويۇپ بېرىش مەركىزى ئادەملىك ئالەم قاتنىشى قويۇپ بېرىش مەيدانى ئاسمىنىدا ياڭرىدى.
</S>
<S ID=49072>
　　ۋاڭ خۇڭجى جۇڭگو ئادەملىك ئالەم قاتنىشى قۇرۇلۇشى قويۇپ بېرىش مەيدانى سىستېمىسىنىڭ 5- نۆلىنچى نومۇرلۇق قوماندانى.
</S>
<S ID=49073>
بەش يىل بۇرۇنقى ئاشۇ كۈز كۈنىدە، ئۇنىڭدىن ئىلگىرىكى قومانداننىڭ بۇيرۇق بېرىشى بىلەن «ئەرش ئوردىسى- 1» ئالەم بوشلۇقى سەپىرىنى باشلىغانىدى.
</S>
<S ID=49074>
　　«ئەرش ئوردىسى- 2» «ئەرش ئوردىسى- 1»نىڭ زاپاس مەھسۇلاتى بولۇپ، ئۇنىڭمۇ ئوخشاشلا تەجرىبە بۆلمىسى ۋە بايلىق بۆلمىسىدىن ئىبارەت ئىككى ئۆگىلىك بۆلمىسى بار بولۇپ، ئومۇمىي ئۇزۇنلۇقى 10.4 مېتىر، ئەڭ چوڭ دىيامېتىرى 3.35 مېتىر كېلىدۇ، ئېغىرلىقى 8.6 توننا بولۇپ، ئۇنىڭ قۇياش نۇرى قانىتى ئېچىلغان چاغدىكى كەڭلىكى 18.4 مېتىر كېلىدۇ.
</S>
<S ID=49075>
　　جۇڭگو ئادەملىك ئالەم قاتنىشى قۇرۇلۇشى ئىشخانىسىنىڭ مۇئاۋىن مۇدىرى ۋۇ پىڭ مۇنداق دېدى:«ئەرش ئوردىسى- 2» بىلەن «ئەرش ئوردىسى- 1»نىڭ ۋەزىپىسى سەل ئوخشىمايدۇ.
</S>
<S ID=49076>
«ئەرش ئوردىسى- 2» دۆلىتىمىزنىڭ ھەقىقىي ئەھمىيەتكە ئىگە تۇنجى ئالەم بوشلۇقى تەجرىبىخانىسى بولىدۇ.
</S>
<S ID=49077>
　　«ئەرش ئوردىسى- 2»نىڭ ۋەزىپىسى «خاسىيەتلىك كېمە- 11» ئادەملىك ئالەم كېمىسىنىڭ زىيارىتىنى قوبۇل قىلىش، ئالەم ئۇچقۇچىلىرىنىڭ ئوتتۇرا مەزگىللىك تۇرۇشىنى تاماملاش؛ «ئالەم كېمىسى- 1» ناملىق يۈك توشۇغۇچى ئالەم كېمىسىنىڭ زىيارىتىنى قوبۇل قىلىش، پروپېللېنتنى ئوربىتىدا تولۇقلاپ قاچىلاش تېخنىكىسىنى باھالاپ دەلىللەش، ئالەم بوشلۇقى تېببىي ئىلمى، ئالەم بوشلۇقى تەجرىبىخانىسىدا ئىلمىي تەجرىبە ئىشلەش ۋە ئالەم بوشلۇقىدا قوللىنىش تېخنىكىسىنى ئىشلەش ھەم ئوربىتىدا رېمونت قىلىش ۋە ئالەم بوشلۇقى پونكىتىدا تېخنىكىنى دەلىللەش قاتارلىق تەجرىبىلەرنى ئىشلەشنى ئۆز ئىچىگە ئالىدۇ.
</S>
<S ID=49078>
　　جۇڭگو ئادەملىك ئالەم قاتنىشى قۇرۇلۇشىنىڭ باش لايىھەلىگۈچىسى جۇ جيەنپىڭ مۇنداق دېدى: «ئەرش ئوردىسى- 2»نى قويۇپ بېرىشتىكى ئەڭ مۇھىم بىر نۇقتا جۇڭگو ئالەم بوشلۇق پونكىتىنى قۇرۇش ئۈچۈن ھالقىلىق تېخنىكىلارنى دەلىللەشتىن ئىبارەت.
</S>
<S ID=49079>
　　ئاپئاق ئاي نۇرى ئالەم بوشلۇقىنى يورۇتۇپ، يۇلتۇزلار چاقناپ تۇراتتى.
</S>
<S ID=49080>
قويۇپ بېرىش مەيدانىدا ۋاڭ خۇڭجىنىڭ «5، 4، 3، 2، 1، ئوت يېقىلسۇن»، دېگەن ئاۋازى يەنە بىر قېتىم ياڭرىدى.
</S>
<S ID=49081>
　　سائەت 22 دىن 4 مىنۇت ئۆتكەندە، «ئۇزۇن سەپەر- 2» ناملىق 2T F توشۇغۇچى راكېتا قۇيرۇقىدىن سېرىق رەڭلىك ئوت چىقىرىپ ئاستا كۆتۈرۈلۈپ، ئاي تولغان بۇ كېچىدە جەزبىلىك مەنزىرە ھاسىل قىلدى.
</S>
<S ID=49082>
　　سائەت 22 دىن 24 مىنۇت ئۆتكەندە، جۇڭگو ئادەملىك ئالەم قاتنىشى قۇرۇلۇشىنىڭ باش قوماندانى جاڭ يۇشا: «ئەرش ئوردىسى- 2» ئالەم بوشلۇقى تەجرىبىخانىسىنى قويۇپ بېرىش ۋەزىپىسى مۇۋەپپەقىيەتلىك بولدى، دەپ جاكارلىدى.
</S>
<S ID=49083>
　　پىلان بويىچە، «ئەرش ئوردىسى- 2» يەر يۈزىدىن 393 كىلومېتىر ئېگىزلىكتىكى ئوربىتىدا «خاسىيەتلىك كېمە- 11» ناملىق ئادەملىك ئالەم كېمىسى ۋە «ئەرش كېمىسى- 1» ناملىق يۈك توشۇغۇچى ئالەم كېمىسى بىلەن ئايرىم- ئايرىم ئۇچرىشىپ جىپسىلىشىدۇ.
</S>
<S ID=49084>
«خاسىيەتلىك كېمە- 11» 10- ئاينىڭ ئوتتۇرىلىرىدا، «ئالەم كېمىسى- 1» بولسا كېلەر يىلىنىڭ ئالدىنقى يېرىمىدا قويۇپ بېرىلىدۇ.
</S>
<S ID=49085>
　　ۋۇ پىڭ: «بۇ، جۇڭگونىڭ كەلگۈسىدىكى ئالەم بوشلۇقى پونكىتىنىڭ ئوربىتا ئېگىزلىكى بىلەن ئاساسەن ئوخشاش بولىدۇ»، دېدى.
</S>
<S ID=49086>
بۇنىڭدىن ئىلگىرىكى ئادەملىك ئۇچۇش ۋە ئۇچرىشىپ جىپسىلىشىش ۋەزىپىسى يەر يۈزىدىن 343 كىلومېتىر ئېگىزلىكتىكى ئوربىتىدا قىلىنغانىدى.
</S>
<S ID=49087>
　　جۇ جيەنپىڭ مۇنداق دېدى: «ئەرش ئوردىسى- 2»نى قويۇپ بېرىش ئادەملىك ئالەم قاتنىشى قۇرۇلۇشى ئالەم بوشلۇقى تەجرىبىخانىسى باسقۇچى ۋەزىپىسىدىكى مەركىزىي ۋەزىپىلەرنىڭ بىرى.
</S>
<S ID=49088>
ئالەم بوشلۇقى تەجرىبىخانىسىنىڭ ۋەزىپىسى تاماملانغاندىن كېيىن، ئېلىمىز جۇڭگو ئالەم بوشلۇقى پونكىتىنى قۇرۇشنى باشلايدۇ.
</S>
<S ID=49089>
　　2016- يىلىدىكى تاۋۇز چاغىنى كېچىسىدە، جۇڭگو ئالەم بوشلۇقى پونكىتى دەۋرىگە چوڭ قەدەم تاشلىدى...
</S>
</TEXT>
/BODY
/DOC