<DOC>
<DOCID>TIANSHAN.538442</DOCID>
<HEADER>
<CLASS>مەملىكەت</CLASS>
<DATE>2016-08-03 11:11:33</DATE>
</HEADER>
<BODY>
<HEADLINE>
<S ID=36163>
باشلامچى لى داجاۋ: ياشلىق باھارىمىز ئارقىلىق ۋەتىنىمىزنىڭ گۈزەل كەلگۈسىنى يارىتايلى
</S>
</HEADLINE>
<TEXT>
<S ID=36164>
شىنخۇا ئاگېنتلىقى مۇخبىرى لى جۈنيى
</S>
<S ID=36165>
   خېبېي ئۆلكىسىنىڭ لاۋتىڭ ناھىيەسىدىكى لى داجاۋ خاتىرە سارىيىنى ھەر يىلى 1 مىليوندىن ئارتۇق كىشى ئېكسكۇرسىيە قىلىدۇ.
</S>
<S ID=36166>
   يەكتەك كىيگەن، بۇرۇت قويغان، كۆزى چوڭقۇر خىيالغا پاتقان، مەيدانى مۇستەھكەم لى داجاۋ ئۆلۈم جازاسى ئىجرا قىلىنىشتىن ئىلگىرى كۆتۈرەڭگۈ روھلۇق ھالدا: ‹‹ئەكسىيەتچىلەرنىڭ بۈگۈن مېنى دارغا ئاسقانلىقى كوممۇنىزمنى دارغا ئاسقانلىققا باراۋەر ئەمەس، كوممۇنىزم جۇڭگودا چوقۇم شانلىق غەلىبىنى قولغا كەلتۈرىدۇ›› دېگەن.
</S>
<S ID=36167>
   بۇ ئىنقىلابىي باشلامچى لى داجاۋنىڭ خەلق قەلبىدە قالدۇرغان ئاخىرقى ئوبرازى.
</S>
<S ID=36168>
   بېيجىڭ شياڭشەن تېغى ۋەنئەن قەبرىستانلىقىدىكى ئىنقىلابىي قۇربان لى داجاۋنىڭ سۇس ھالرەڭ قەبرە تېشىغا: ‹‹يولداش لى داجاۋ جۇڭگودىكى ئەڭ بۇرۇن ماركسىزم يولىدا ماڭغۇچى، جۇڭگو كومپارتىيەسىنىڭ ئاساسلىق قۇرغۇچىلىرىنىڭ بىرى. ئۇ دۆلىتىمىزنىڭ كوممۇنىزم ھەرىكىتىنى ۋۇجۇدقا چىقىرىش ۋە راۋاجلاندۇرۇشتىكى قەتئىي قورقماس، ئۆزىنى بېغىشلاش روھى بىلەن بارلىق ئىنقىلابچىلارنىڭ مەڭگۈلۈك شانلىق ئۈلگىسى›› دەپ ئويۇلغان.
</S>
<S ID=36169>
   لى داجاۋ 1889 – يىل 10 – ئاينىڭ 29 – كۈنى خېبېي ئۆلكىسىنىڭ لاۋتىڭ ناھىيەسىدە تۇغۇلغان.
</S>
<S ID=36170>
1907 – يىلى تيەنجىن شىمالىي ئوكيان قانۇنچىلىق مەخسۇس مەكتىپىگە ئىمتىھان بېرىپ ئۆتكەن، 1913 – يىلى مەكتەپنى پۈتكۈزگەندىن كېيىن ياپونىيەگە بېرىپ ئوقۇپ، سوتسىيالىزم ئىدىيەسى ۋە ماركسىزم تەلىماتى بىلەن ئۇچرىشىشقا باشلىغان.
</S>
<S ID=36171>
لى داجاۋ 1916 – يىلى ۋەتەنگە قايتقاندىن كېيىن، بېيجىڭ ئۇنىۋېرسىتېتىدا كۇتۇپخانا مۇدىرى، قوشۇمچە ئىقتىسادشۇناسلىق پىروفېسسورى بولۇپ، گۈللىنىشكە باشلىغان يېڭى مەدەنىيەت ھەرىكىتىگە پائال ئاتلانغان.
</S>
<S ID=36172>
   ‹‹ھەقىقەت ئۈستىدە ئىزدىنىش كىشىلىك ھاياتتىكى يۈكسەك غايە››.
</S>
<S ID=36173>
رۇسىيە سوتسىيالىزم ئىنقىلابىنىڭ 1917 – يىلى غەلىبە قىلغانلىقى جۇڭگونىڭ كەلگۈسى يولى ئۈستىدە جاپالىق ئىزدىنىۋاتقان لى داجاۋغا ناھايىتى زور ئىلھام بولغان.
</S>
<S ID=36174>
   لاۋتىڭ ناھىيەسىنىڭ داخېيتو كەنتىدىكى لى داجاۋنىڭ بۇرۇنقى ئۆيىدە سۇس سېرىق رەڭلىك كونا چىغ ئورۇندۇق بار.
</S>
<S ID=36175>
لى داجاۋ قۇربان بولغاندىن كېيىن، خوتۇنى جاۋ رېنلەن بۇ چىغ ئورۇندۇقنى بېيجىڭدىن يۇرتىغا ئېلىپ كەلگەن.
</S>
<S ID=36176>
   لى داجاۋ ‹‹فىرانسىيە ۋە رۇسىيە ئىنقىلابىنىڭ سېلىشتۇرما قارىشى››، ‹‹ئاۋامنىڭ غەلىبىسى››، ‹‹بولشېۋىزمنىڭ غەلىبىسى›› قاتارلىق داڭلىق ئەسەر ۋە نۇتۇقلارنى مۇشۇ چىغ ئورۇندۇقتا ئولتۇرۇپ يېزىپ، ئۆكتەبىر ئىنقىلابىنىڭ ئەھمىيىتىنى بايان قىلىپ، غەلىبىسىنى مەدھىيەلەپ، ئۆزىنىڭ دۆلەت زاۋاللىققا يۈزلەنگەن مەزگىلىدىكى ئىنتىلىشى ۋە زارىنى ئىپادىلىگەن.
</S>
<S ID=36177>
‹‹4 – ماي›› ھەرىكىتى پارتلىغاندىن كېيىن، ئۇ يەنە بۇ چىغ ئورۇندۇقتا ‹‹مېنىڭ ماركسىزملىق قارىشىم›› ناملىق ئەسەرنى يازغان، بۇ ئېلىمىزدىكى ماركسىزم ئاساسىي قائىدىسى سىستېمىلىق تونۇشتۇرۇلغان تۇنجى ئەسەرگە ئايلانغان.
</S>
<S ID=36178>
   لى داجاۋ ئۆكتەبىر ئىنقىلابىنى تەشۋىق قىلىش جەريانىدا ۋەتەنپەرۋەر دېموكراتىزمدىن تېزلا ماركسىزمچىغا ئايلانغان.
</S>
<S ID=36179>
شۇنىڭ بىلەن ئۇ ‹‹ياشلىق باھارىمىز ئارقىلىق ئائىلە، دۆلەت ۋە مىللەتنىڭ گۈزەل كەلگۈسىنى يارىتايلى›› دەپ چۇقان سېلىپ، كىشىلىك ھاياتىنىڭ يېڭى ئەمەلىيىتىنى باشلىغان.
</S>
<S ID=36180>
   لى داجاۋ 1920 – يىلى 3 – ئايدا بېيجىڭ ئۇنىۋېرسىتېتىدا ماركس تەلىماتى تەتقىقات جەمئىيىتىنى تەشكىللىگەن.
</S>
<S ID=36181>
شۇ يىلى كۈزدە ئۇ يەنە بېيجىڭ سوتسيالىزم ياشلار ئىتتىپاقىنى قۇرۇشقا رەھبەرلىك قىلغان ھەم مەملىكەت دائىرىسىدە پارتىيە تەشكىلاتى قۇرۇشنى پائال ئىلگىرى سۈرگەن.
</S>
<S ID=36182>
1921 – يىلى 7 – ئايدا جۇڭگو كومپارتىيەسىنىڭ تۇنجى نۆۋەتلىك مەملىكەتلىك قۇرۇلتىيى ئېچىلىپ، جۇڭگو كومپارتىيەسىنىڭ قۇرۇلغانلىقى جاكارلانغان، بۇنىڭ بىلەن جۇڭگو ئىنقىلابىنىڭ قىياپىتى يېڭىلانغان.
</S>
<S ID=36183>
لى داجاۋ جۇڭگو كومپارتىيەسىنىڭ ئاساسلىق قۇرغۇچىلىرىنىڭ بىرىگە ئايلانغان.
</S>
<S ID=36184>
   شىمال مىلىتارىستلىرى تەرىپىدىن مەخپىي قولغا ئېلىنغاندىن تارتىپ ئۆلۈم جازاسى ئىجرا قىلىنغىچە، لى داجاۋنىڭ قەلبىدىكى كۈچلۈك ئوت ئۇنىڭ ئۆلۈم ۋە قىيىنچىلىقلارنى يېڭىشىگە تۈرتكە بولغان.
</S>
<S ID=36185>
ئۇ تۈرمىدىكى ۋاقتىدا ئائىلىسىدىكىلەر بىلەن ئاخىرقى قېتىم كۆرۈشكەن، ئۇنىڭ قىزى لى شىڭخۇا ئەسلىمىسىدە: ‹‹ئۇنىڭ چىرايىدىن خاتىرجەملىك ۋە سالماقلىق چىقىپ تۇراتتى. ئۇنىڭ قەلبى بىر خىل ئۇلۇغ كۈچ تەرىپىدىن ئىگىلەنگەنىدى›› دەپ يازغان.
</S>
<S ID=36186>
   بۇ ‹‹ئۇلۇغ كۈچ›› دەل لى داجاۋنىڭ ئىنقىلاب ئىشلىرىغا بولغان ئىشەنچى، كوممۇنىزمغا بولغان قەتئىي ئېتىقادى ئىدى.
</S>
<S ID=36187>
1927 – يىل 4 – ئاينىڭ 28 – كۈنى يەنى ئۆلۈم جازاسى ئىجرا قىلىنىشتىن ئىلگىرى، ئۇ باشقا 19 ئىنقىلابچىغا: ‹‹كوممۇنىزم چوقۇم جۇڭگودا شانلىق غەلىبىنى قولغا كەلتۈرىدۇ››، ‹‹كەلگۈسى دۇنيانىڭ كوممۇنىستلارنىڭ دۇنياسىغا ئايلىنىشى مۇقەررەر!›› دېگەن.
</S>
<S ID=36188>
   لى داجاۋ ئاساسەن ھېچقانداق مال – مۈلۈك قالدۇرمىغان.
</S>
<S ID=36189>
ئۇ ھايات ۋاقتىدا ھەر ئايدا كىرىم قىلىدىغان 240 كۈمۈش تەڭگىنىڭ كۆپ قىسمىنى پارتىيە تەشكىلاتىنىڭ پائالىيەت خىراجىتىگە ۋە ياش ئوقۇغۇچىلارغا ياردەم بېرىشكە ئىشلەتكەن.
</S>
<S ID=36190>
لى داجاۋنىڭ ئائىلىسىدە ئوزۇق – تۈلۈك ئۈزۈلۈپ قېلىشنىڭ ئالدىنى ئېلىش ئۈچۈن، بېيجىڭ ئۇنىۋېرسىتېتىنىڭ ئەينى ۋاقىتتىكى مۇدىر سەي يۈەنپېي بوغالتىرلار بۆلۈمىگە ھەر ئايدا لى داجاۋنىڭ مائاشىدىن 50 كۈمۈش تەڭگىنى ئۇنىڭ خوتۇنىغا بىۋاسىتە تاپشۇرۇپ بېرىشنى تاپىلىغان.
</S>
<S ID=36191>
ئۇ ۋاپات بولغاندا ئائىلىسىدە پەقەت بىر كۈمۈش تەڭگىلا قالغان بولسىمۇ لى داجاۋ كېيىنكىلەرگە پۈتمەس – تۈگىمەس مەنىۋى بايلىق قالدۇرغان.
</S>
</TEXT>
/BODY
/DOC