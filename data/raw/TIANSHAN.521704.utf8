<DOC>
<DOCID>TIANSHAN.521704</DOCID>
<HEADER>
<CLASS>خەلقئارا</CLASS>
<DATE>2016-05-08 12:34:06</DATE>
</HEADER>
<BODY>
<HEADLINE>
<S ID=27450>
خەلقئارا قىسقا خەۋەرلەر
</S>
</HEADLINE>
<TEXT>
<S ID=27451>
  ئامېرىكا خەلقئارا سودا كومىتېتى 5 – ماي ‹‹جۇڭشىڭ››، ‹‹لېنوۋو››، ‹‹سونېي››، ‹‹سامسۇڭ›› قاتارلىق خەلقئارا ئېلېكتىرون كارخانىلىرىنىڭ ئامېرىكىدا سېتىلىۋاتقان ئېلىپ يۈرۈشكە ئەپلىك ئېلېكتىرون مەھسۇلاتلىرىدا پاتېنت ھوقۇقىغا چېقىلىش قىلمىشى مەۋجۇت ياكى مەۋجۇت ئەمەسلىكىنى جەزملەشتۈرۈش ئۈچۈن، بۇ مەھسۇلاتلارنى تەكشۈرىدىغانلىقىنى جاكارلىدى. ئامېرىكا خەلقئارا سودا كومىتېتى شۇ كۈنى بايانات ئېلان قىلىپ: تەكشۈرۈش ئوبيېكتى ‹‹جۇڭشىڭ››، ‹‹لېنوۋو››، ‹‹سونېي››، ‹‹سامسۇڭ››، HTC، LG، BlackBerry، Motorola قاتارلىقلارنى ئۆز ئىچىگە ئالىدۇ، دېدى.
</S>
<S ID=27452>
   بىرازىلىيە پارلامېنتى ئاۋام پالاتاسىنىڭ باشلىقى ئېدۋاردو كۇنخاغا 5 – ماي فېدېراتسىيە ئالىي خەلق سوت مەھكىمىسى تەرىپىدىن پارلامېنت ئەزاسىلىق سالاھىيىتىنى ئاخىرلاشتۇرۇپ، ئاۋام پالاتاسىنىڭ باشلىقىلىق ۋەزىپىسىنى ۋاقتىنچە توختىتىش توغرىسىدا كېسىم چىقىرىلدى. بىرازىلىيە فېدېراتسىيە ئالىي خەلق سوت مەھكىمىسى شۇ كۈنى كۇنخانىڭ بىرازىلىيە نېفىت شىركىتىنىڭ چىرىكلىشىش دېلوسىغا چېتىشلىق ئىكەنلىكىنى جاكارلىدى ھەم پارلامېنت ئەزاسىلىق ۋەزىپىسىنى يۈرگۈزۈش سالاھىيىتى بىكار قىلدى.
</S>
<S ID=27453>
   جۇڭگونىڭ ب د ت دا دائىمىي تۇرۇشلۇق مۇئاۋىن ۋەكىلى ۋۇ خەيتاۋ 5 – ماي ب د ت خەۋپسىزلىك كېڭىشىنىڭ بوسنىيە – گېرتسېگوۋىنا مەسىلىسى توغرىسىدىكى ئوچۇق يىغىنىدا مۇنداق دېدى: جۇڭگو بوسنىيە – گېرتسېگوۋىنانىڭ ئىگىلىك ھوقۇقى، مۇستەقىللىقى، بىرلىكى ۋە زېمىن پۈتۈنلۈكىگە ھۆرمەت قىلىدۇ، بوسنىيە – گېرتسېگوۋىنا خەلقىنىڭ ئۆزىنىڭ تەرەققىيات يولى ۋە دىپلوماتىيە سىياسىتىنى ئۆز ئالدىغا بەلگىلەش ھوقۇقى بار، خەلقئارا جەمئىيەت بوسنىيە – گېرتسېگوۋىنا ھۆكۈمىتى ۋە خەلقىنىڭ ئۆز دۆلىتىنىڭ ئىستىقبالىنى تاللاش ھوقۇقىغا ھۆرمەت قىلىشى كېرەك، دەپ قارايدۇ.
</S>
<S ID=27454>
   تۈركىيە زۇڭلىسى، ئادالەت ۋە تەرەققىيات پارتىيەسىنىڭ رەئىسى داۋۇت ئوغلۇ 5 – ماي ئۆزىنىڭ ئادالەت ۋە تەرەققىيات پارتىيەسىنىڭ رەئىسى ۋە تۈركىيە زۇڭلىسىلىق ۋەزىپىسىدىن ئىستېپا بېرىدىغانلىقىنى جاكارلىدى. ئادالەت ۋە تەرەققىيات پارتىيەسى 22 – ماي ئالاھىدە يىغىن ئۆتكۈزۈپ، يېڭى بىر نۆۋەتلىك رەئىسنى سايلاپ چىقىدۇ. ئانالىزدا مۇنۇلار ئوتتۇرىغا قويۇلدى: داۋۇت ئوغلۇنىڭ زۇڭتۇڭ ئەردوغانغا سۇنغان زۇڭتۇڭ تۈزۈمى توغرىسىدىكى تەشەببۇسى ئانچە ئېتىبارغا ئېلىنمىغاچقا، ئىككى تەرەپنىڭ زىددىيىتى كەسكىنلىشىپ كەتتى.
</S>
<S ID=27455>
    گىرۇزىيە دۆلەت مۇداپىئە مىنىستىرلىقى 5 – ماي گىرۇزىيە، ئامېرىكا ۋە ئەنگلىيە بىرلىكتە قاتناشقان 2016 – يىللىق ‹‹سەرخىل ھەمراھلار›› ھەربىي مانېۋىرىنىڭ 11 – مايدىن 26 – مايغىچە گىرۇزىيەنىڭ ۋاجانى ھەربىي بازىسىدا ئۆتكۈزۈلىدىغانلىقىنى جاكارلىدى. گىرۇزىيە دۆلەت مۇداپىئە مىنىستىرلىقى شۇ كۈنى مانېۋىرغا قاتنىشىدىغان ئامېرىكا ئارمىيەسىنىڭ ‹‹M1A2›› تىپلىق ئاساسىي ئۇرۇش تانكىسى، برادلېي پىيادە ئەسكەرلەر تانكىسى ۋە ‹‹130–C›› تىپلىق تىرانسپورت ئايروپىلانى قاتارلىق ئېغىر تىپتىكى ھەربىي ئەسلىھەلەرنىڭ گىرۇزىيە پوتى پورتىغا كەلگەنلىكىنى دەلىللىدى.
</S>
<S ID=27456>
   بولىۋىيەنىڭ شەرقىي قىسمىدىكى سانتاكرۇز ئۆلكىسىدە 5 – ماي سەھەردە ئېغىر قاتناش ھادىسىسى يۈز بەردى. بىر ئۇزۇن يوللۇق يولۇچىلار ئاپتوبۇسى يول يۈرۈش جەريانىدا كونتروللۇقىنى يوقىتىپ جىلغىغا ئۆرۈلۈپ چۈشۈپ، ئاز دېگەندە 12 كىشى قازا قىلىپ، 30 كىشى يارىلاندى. يەرلىك ساقچى دائىرىلىرىنىڭ مەسئۇلى ساۋىنو گۇسمان ھادىسىنى تەكشۈرۈش دوكلاتىنى ئېلان قىلغاندا مۇنداق دېدى: بۇ ئاپتوبۇس سانتاكرۇز ئۆلكىسىنىڭ مەركىزى سانتاكرۇز شەھىرىگە 130 كىلومېتىر كېلىدىغان بىر تاغلىق رايوندىكى تاشيولدا كېتىۋاتقاندا كونتروللۇقىنى يوقىتىپ، 100 مېتىر چوڭقۇرلۇقتىكى تاغ جىلغىسىغا چۈشۈپ كەتكەن، قازا قىلغۇچىلار ئىچىدە تۆت بالا بار.
</S>
<S ID=27457>
   ئىسرائىلىيە 5 – ماي كەچ غەززە رايونىنىڭ جەنۇبىنى توپقا تۇتۇپ، بىر كىشىنىڭ قازا قىلىشى، ئىككى كىشىنىڭ يارىلىنىشىنى كەلتۈرۈپ چىقاردى. پەلەستىن ھۆكۈمىتى خەلقئارا جەمئىيەتكە ئىسرائىلىيەگە بېسىم ئىشلىتىشنى مۇراجىئەت قىلدى. غەززە سەھىيە تارمىقىنىڭ باياناتچىسى مۇخبىرلارغا ئۈچ پۇقرانىڭ ئىسرائىلىيە ئارمىيەسىنىڭ توپقا تۇتۇشىدا يارىلانغانلىقىنى، بۇنىڭ ئىچىدە بىر ئايالنىڭ يارىسى ئېغىر بولۇپ، داۋالاش ئۈنۈم بەرمەي قازا قىلغانلىقىنى دەلىللىدى.
</S>
<S ID=27458>
   ئامېرىكىنىڭ خيۇستون شەھىرىنىڭ غەربىي شىمال رايونىدىكى بىر فېرما ئامبىرىغا 5 – ماي چۈشتىن بۇرۇن تۇيۇقسىز ئوت كېتىپ، ئىس – تۈتەك ئون كىلومېتىر دائىرىگىچە كېڭەيدى. ئوت بىر نەچچە سائەتتىن كېيىن پۈتۈنلەي ئۆچۈرۈۋېلىندى. يەرلىك ئوت مۇداپىئە تارماقلىرى ئوت ئاپىتىدە تالاپەت كۆرۈلمىگەنلىكى، ئوت كېتىش سەۋەبىنىڭ تەكشۈرۈلۈۋاتقانلىقىنى ئېيتتى.
</S>
<S ID=27459>
شىنخۇا ئاگېنتلىقى
</S>
</TEXT>
/BODY
/DOC