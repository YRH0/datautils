<DOC>
<DOCID>TIANSHAN.574299</DOCID>
<HEADER>
<CLASS>پەن – مائارىپ</CLASS>
<DATE>2016-12-23 12:36:49</DATE>
</HEADER>
<BODY>
<HEADLINE>
<S ID=67262>
پىچان ناھىيەسىدە كەسپىي مائارىپنىڭ تەرەققىياتى تېز بولماقتا
</S>
</HEADLINE>
<TEXT>
<S ID=67263>
 ئىختىيارىي مۇخبىرىمىز مىجىت ئىبراھىم خەۋىرى: پىچان ناھىيەسى 2013-يىلىدىن ئېتىبارەن كەسپىي مەكتەپ شارائىتىنى تېخىمۇ ياخشىلاپ، تولۇقسىز ئوتتۇرىنى پۈتتۈرگەن ئوقۇغۇچىلارنىڭ كەسپىي مائارىپ بىلەن تەربىيەلىنىش ئېھتىياجىنى زور دەرىجىدە قاندۇردى.
</S>
<S ID=67264>
 2013-يىلى سېنتەبىردە پىچان ناھىيەسى خۇنەن ئۆلكىسىنىڭ 26 مىليون يۈەنلىك ياردەم مەبلىغى بىلەن 45 سىنىپ، 15 ئىشخانا قاتارلىقلارنى ئۆز ئىچىگە ئالغان 10 مىڭ كىۋادىرات مېتىر كۆلەمدىكى قۇرۇلۇشنى تاماملىغان ئىدى.
</S>
<S ID=67265>
ئوقۇتۇش كۆلىمىنى كېڭەيتىپ، ئەلا سۈپەتلىك ئوقۇتۇش شارائىتى ھازىرلاش ئۈچۈن، پىچان ناھىيەسى كېيىنكى بىر نەچچە يىلدا يەنە يەرلىك مالىيەدىن 6 مىليون يۈەن مەبلەغ ئاجرىتىپ، 15 مىڭ كىۋادىرات مېتىر يەرنى بېتونلاشتۇردى، 4000 كىۋادرات مېتىر مەيداننى يېشىللاشتۇردى، 2500 مېتىر قورشاۋ تامنى رېمونت قىلىپ، ئاشخانا، ئوقۇتۇش، ياتاققا كېرەكلىك ئۈسكۈنىلەرنى تولۇقلىدى.
</S>
<S ID=67266>
ئىگىلىنىشىچە، پىچان ناھىيەلىك كەسپىي تولۇق ئوتتۇرا مەكتەپتە 2013-يىلى 9-ئايدىن باشلاپ كەپشەرلەش تېخنىكىسى، تىككۈچىلىك، كومپيۇتېر، تەرجىمانلىق قاتارلىق كەسىپلەر بويىچە 8 سىنىپ تەسىس قىلىنغان بولۇپ، بۇنىڭغا 200 ئوقۇغۇچى قوبۇل قىلىنغان.
</S>
<S ID=67267>
ھازىر بۇ مەكتەپ 15 سىنىپ، 800 گە يېقىن ئوقۇغۇچىسى بار مۇكەممەل كەسپىي مەكتەپلەرنىڭ بىرىگە ئايلاندى.
</S>
<S ID=67268>
 تونۇشتۇرۇلۇشىچە، «پىچان ناھىيەسىنىڭ داۋاملىق ئۆرلەپ ئوقۇيالمىغانلارنى كەسپىي مائارىپ بىلەن تەربىيەلەش ۋە ئىشقا ئورۇنلاشتۇرۇش لايىھەسى» دىكى تەلەپ بويىچە، بۇ مەكتەپتىكى ئوقۇغۇچىلار دۆلەت، ئاپتونوم رايون ۋە پىچان ناھىيەسىنىڭ 1500 يۈەن ئوقۇش ياردەم پۇلى، 1500 يۈەن تۇرمۇش ياردەم پۇلى، 400 يۈەن ياتاق پۇلى، 300 يۈەن كىتاب پۇلى، ئۆيى ۋە مەكتەپ ئارىلىقى 10 كىلومېتىردىن ئارتۇق بولغانلارنىڭ 600 يۈەنلىك قاتناش ياردەم پۇلىدىن بەھرىمەن بولىدىكەن. 
</S>
</TEXT>
/BODY
/DOC