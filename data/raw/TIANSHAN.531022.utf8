<DOC>
<DOCID>TIANSHAN.531022</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-06-28 12:08:13</DATE>
</HEADER>
<BODY>
<HEADLINE>
<S ID=31572>
موللازادە كەنتىدىكى ئۆزگىرىشلەر
</S>
</HEADLINE>
<TEXT>
<S ID=31573>
    شىنجاڭ گېزىتى مۇخبىرى مۇيەسسەر ئاباھامىت خەۋىرى، فوتوسى: قەشقەر شەھىرى نەزەرباغ بازار يۇقارقى موللازادە كەنتىدە ئولتۇرۇشلۇق ئاسىمگۈل نۇر مۇھەممەت مۇشۇ كۈنلەردە ئىنتايىن ئالدىراش ئىدى، ئۇ ئائىلىسىدە ھەر خىل پېچىنە-پىرەنىكلەرنى پىشۇرۇپ، زاكاس بويىچە شەھەر ئىچىدىكى دۇكانلارغا يەتكۈزۈپ بېرىۋاتاتتى. ئۇ ئائىلە ئايالى بولۇپ، ئائىلىدىكى بەش جان يولدىشىغا تاينىپ تۇرمۇش كەچۈرەتتى.  «ئۈچ ئەل خىزمىتى» بويىچە بۇ كەنتكە چۈشكەن ئاپتونوم رايونلۇق ئاياللار بىرلەشمىسىدىكى ئايال كادىرلارنىڭ يېتەكلىشى بىلەن، ئۇ تاتلىق- تۈرۈم پىشۇرۇشنى ئۆگىنىپ، ئائىلە ئىقتىسادىنى ياخشىلاش ئۈچۈن ئىش باشلىدى. خىزمەت گۇرۇپپىسىنىڭ يېتەكچىلىكىدە بۇ كەنتتىكى ئاياللار ئاسىمگۈلگە ئوخشاش ھۈنەر ئۆگىنىپ، ئۆز ئەجىر-مېھنىتى بىلەن تۇرمۇشىنى ياخشىلاشقا ئىرادە باغلىدى.
</S>
<S ID=31574>
   يۇقارقى موللازادە كەنتىگە چۈشكەن ئاپتونوم رايونلۇق ئاياللار بىرلەشمىسىدىكى كادىرلار ئالدىنقى ئىككى قارار خىزمەت گۇرۇپپىسىدىكى كادىرلارنىڭ تەجرىبىسىدىن ئۆرنەك ئېلىپ، كەنتنى تەرەققىي قىلدۇرۇشتا ئىشنى ئالدى بىلەن ئاياللاردىن باشلىدى. ئايال _ بىر ئائىلىنىڭ گۈلى، ئائىلىنىڭ جان تومۇرى. ئايالنىڭ ئائىلىدىكى رولى ئىنتايىن چوڭ. ئۇلارنىڭ ئائىلىدىكى رولىنى ياخشى جارى قىلدۇرۇش ئۈچۈن كادىرلار ئىشنى ئاياللاردىن باشلاپ، «گۈزەل كەنت» قۇرۇشتا ئالدى بىلەن «گۈزەل ئايال، گۈزەل ئانا» تەربىيەلەش كېرەكلىكىنى ھېس قىلىپ يەتتى.  ئاياللارغا بالىلارغا، ئائىلىگە قانداق كۆيۈنۈش قاتارلىق لېكسىيەلەر ئارقىلىق، ئائىلىسىنى گۈللەندۈرۈشنىڭ ئاياللارنىڭ مەسئۇلىيىتى ئىكەنلىكىنى ئۇلارغا بىلدۈرۈپ، «ياخشى ئايال، ياخشى كېلىن، ياخشى قېينانا بولۇش» توغرىسىدا لېكسىيە سۆزلەپ، تونۇشىنى يۇقىرى كۆتۈردى. ئۆرۈپ-ئادەت، مۇقىملىق، مىللەتلەر ئىتتىپاقلىقى، پاكىزلىق، بالا بېقىش ھەم تەربىيەلەش توغرىسىدا بىلىم بېرىپ قىزىقىشىنى قوزغىدى. ئاياللارغا ئائىلە ئېلېكتىر سايمانلىرىنى قانداق ئاسراش، قانداق كىيىنىش ۋە ئائىلىسىدىكىلەرنى ياساندۇرۇش قاتارلىق جەھەتلەردە تەلىم بەردى.
</S>
<S ID=31575>
   ئۇلارنى كەسپىي جەھەتتىن تەربىيەلەش ئۈچۈن ئاپتونوم رايونلۇق ئاياللار بىرلەشمىسىنىڭ قىزلار كەسپىي مەكتىپىدىن ئوقۇتقۇچىلارنى تەكلىپ قىلىپ، تاماق ئېتىش، پېچىنە-پىرەنىك پۇشۇرۇش قاتارلىق جەھەتلەردە تەربىيەلىدى. خىزمەت گۇرۇپپىسىدىكىلەرنىڭ تەكلىپى بىلەن قەشقەر شەھىرىدىكى يەتتە يېمەك-ئىچمەك شىركىتى بۇ كەنتكە كېلىپ، ئاياللارنىڭ پۇشۇرغان يېمەكلىكلىرىنى تېتىپ بىقىپ ئون ئايالنى ئۆز شىركىتىگە خىزمەتچىلىككە تاللىدى. بۇ كەنت شەھەرگە يىقىن بولۇپ، ھۈنەر-كەسىپ بىلەن شۇغۇللىنىشقا تازا ماس كېلەتتى. خىزمەت گۇرۇپپىسى مەخسۇس ئىككى ئادەمنى ئۈرۈمچىگە ئەۋەتىپ كىيىم لايىھەلەشتە تەربىيەلىدى. ئۇلار قايتىپ كەلگىچە كەنتتە بىر تىككۈچىلىك كارخانىسى قۇرۇپ، قالغان يۇرتداشلارنى يېتەكلەش مەقسىتىدە تەييارلىق خىزمەتلەرنى ئىشلىدى. خىزمەت گۇرۇپپىسى ئالدىراش شەھەر ئاھالىلىرىغا قولايلىق يارىتىش ھەم بۇ ئارقىلىق كەنتتىكىلەرنىڭ تۇرمۇشىنى ياخشىلاش مەقسىتىدە يەنە 150 ئايالنى مۇنتىزىم، كەسىپلەشكەن ئائىلە مۇلازىمىتى بىلەن، 100 ئايالنى «خام خۇرۇچ» ھۈنىرى بىلەن تەربىيەلىدى. ئىچكى ئۆلكىلەردە تىجارەت قىلىدىغان مۇشۇ يۇرتلۇق تىجارەتچىلەر بىلەن سۆھبەتلىشىش ئارقىلىق ئۈرۈمچىدىكى پوپايكا توقۇش زاۋۇتىنى يۇرتقا يۆتكەپ كەلدى. نۆۋەتتە بۇ كەنتتە مەخسۇس پوپايكا توقۇش سېخى قۇرۇپ، تېخنىكلارنى تەربىيەلەپ، كەنتتىكى كۆپرەك كىشىنى ئىش ئورنى بىلەن تەمىنلەش ئۈچۈن تەييارلىق قىلماقتا.
</S>
<S ID=31576>
    كەنتكە يەنە بالىلار پائالىيەت مەركىزى قۇرۇلغان بولۇپ، ئاياللار ئۆگىنشكە كەلگەندە بالىلار ئازادە، خۇشال-خۇرام ئوينايدىغان، ئانىلارغا خاتىرجەم ئۆگىنىدىغان شارائىت يارىتىلدى. ئاياللارغا نۆل ياشتىن-ئۈچ ياشقىچە، ئۈچ ياشتىن-ئالتە ياشقىچە بالىلارنى قانداق تەربىيەلەش، ياخشى ئائىلە تەربىيەسى توغرىسىدىكى ئۈن-سىنلارنى قويۇپ بېرىش ئارقىلىق ئۇلارنى ئۆزلىرى ھېس قىلغانلىرىنى بايان قىلدۇرۇپ، ئۇلارنى بالا تەربىيەلەش توغرىسىدا نۇرغۇن ساۋاتقا ئىگە قىلدى.
</S>
<S ID=31577>
    خىزمەت گۇرۇپپىسىدىكى كادىرلار كەنتتىكى 80-90-يىللاردا تۇغۇلغان بالىلارنىڭ خەنزۇچە ئاساسىنىڭ ئاجىزلىقىنى بىلىپ، گۇرۇپپىدىكى بىر كادىرنى ياشلارغا خەنزۇتىلى ئۆگىتىشكە ئورۇنلاشتۇردى. بۇ كادىر ياشلارنىڭ ئاساسىنىڭ ئاجىزلىقىنى بىلىپ ئۇلارغا چۈشىنىشلىك، قىزىقارلىق قىلىپ ھەر كۈنى كەچتە ئىككى سائەت خەنزۇچە ئۆگىتىپ، ياشلارنىڭ قىزغىن ئالقىشىغا ئېرىشتى. بۇرۇن مەكتەپتە ياخشى ئۆگەنمەي، تىجارەت ۋە تۇرمۇش جەريانىدا كۆپ قىيىنچىلىقلارغا ئۇچرىغان ياشلار بۇ ياخشى پۇرسەتنى قەدىرلەپ ناھايىتى تىرىشىپ ئۆگەندى.  
</S>
<S ID=31578>
    بۇ كەنتتە بىر چوڭ گىلاسلىق بولۇپ، خىزمەت گۇرۇپپىسى بۇ باغدىن ئۈنۈملۈك پايدىلىنىش ئۈچۈن، باغنىڭ ئەتراپىنى تۆمۈر رېشاتكا بىلەن توسۇپ، 6000 سورتلۇق كۆچەتنى دېھقانلارغا تىكىپ بەردى. گىلاسقا  دورا چېچىش ماشىنىسىدىن 20نى ئېلىپ بېرىپ، گىلاسنىڭ ياخشى ئۆسۈپ ، ھوسۇل بېرىشىگە ئاساس سالدى. باغنىڭ تەشۋىقاتىغا ئالاھىدە كۆڭۈل بۆلۈپ، شەھەر ئاھالىلىرىنى باغقا سەيلىگە چىقىپ، گىلاسنى ئۆزلىرى ئۈزۈپ سېتىۋالىدىغانغا يېتەكلەپ، بۇ ئارقىلىق دېھقانلارنىڭ كىرىمىنى ئاشۇردى.
</S>
<S ID=31579>
    ئاپتونوم رايونلۇق ئاياللار بىرلەشمىسى پارتگورۇپپىسىنىڭ ئەزاسى، مۇئاۋىن رەئىس، خىزمەت گۇرۇپپىسىنىڭ باش يىتەكچىسى كۈلەش ئابدۇللا مۇنداق دېدى: بىز 3-قارار چۈشكەن خىزمەت گۇرۇپپىسىدىكى كادىرلار ئالدىنقى قاراردىكى كادىرلارنىڭ جاپاغا چىداپ ئاچقان يوللىرىنىڭ ئىزىنى بېسىپ، كەنت باشلىقى بىلەن ئىدىيەدە بىرلىككە كېلىپ، خەلقنىڭ ئىچىگە چوڭقۇر چۆكۈپ، يېتەكچىلىك رولىمىزنى ياخشى جارى قىلدۇرۇش ئۈچۈن تىرىشقان ئىدۇق، بۇنىڭ ئۈنۈمى كۆرۈلۈپ، كەنتتىكى ئاياللارنىڭمۇ كەيپىياتى يۇقىرى كۆتۈرۈلدى. ئۇلار ئائىلىدىكى ئانىلىق، ئاياللىق رولىنى چۈشىنىپ يېتىپ، يۈرۈش-تۇرۇش، ئۆي تۇتۇشلىرىدىمۇ چوڭ ئۆزگىرىش بولدى، ئەڭ مۇھىمى ئۆزىگە بولغان ئىشەنچىسى ئاشتى.
</S>
<S ID=31580>
    كەنتتىكى دېھقان ئايال ئاسىمگۈل ئەخمەت مۇنداق دېدى: خىزمەت گۇرۇپپىسى كەلگەندىن كېيىن ئاياللارنىڭ بېكىنمە ھالەتتە ئولتۇرۇش ھالىتىمىز ئۆزگەردى. بۇرۇن ھېيىت-بايرامدا پېچىنە-پىرەنىك، ساڭزىلارنى بازاردىن سېتىۋالاتتۇق. ھازىر ئۆزىمىز پىشۇرىمىز. بۇرۇن كىيگەن كىيىم-كېچىكىمىزدە بەسلەشكەن بولساق ھازىر ھۈنەردە، پاكىز تۇتقان ئۆيلىرىمىز، ئەتكەن تاماقلىرىمىزدا بەسلىشىدىغان بولدۇق.
</S>
<S ID=31581>
    دېھقان تۇتىگۈل ياسىن مۇنداق دېدى: خىزمەت گۇرۇپپىسىدىكى كادىرلار دېھقانچىلىق جەھەتتىلا بىزگە ياردەم بېرىپ قالماي، ئاياللارنىڭ ساپاسىنى ئۆستۈرۈپ، ئائىلىدىكى رولىمىزنىڭ قانچىلىك مۇھىملىقىنى تونۇتتى. بالىلارنىڭ قورسىقىنىلا تويدۇرۇش ئەمەس، ئۇلارنى ياخشى تەربىيەلەشنىڭ ئىنتايىن مۇھىملىقىنى بىلىپ يەتتۇق. بۇرۇن ئۆزىمىزنى ئاددىي بىر دېھقان ئايال دەپ ئويلايتتۇق، ھازىر بىزنىڭمۇ روھىمىز يۇقىرى كۆتۈرۈلۈپ، تىرىشساقلا كۆپ ئىشلارنى قىلالايدىغانلىقىمىزغا كۆزىمىز يەتتى.
</S>
</TEXT>
/BODY
/DOC