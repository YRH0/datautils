<DOC>
<DOCID>TIANSHAN.533423</DOCID>
<HEADER>
<CLASS>شىنجاڭ</CLASS>
<DATE>2016-07-08 10:49:15</DATE>
</HEADER>
<BODY>
<HEADLINE>
<S ID=32374>
قاغىلىق ناھىيەسىدە تۇيۇقسىز ئاز ئۇچرايدىغان پەۋقۇلئاددە ئېغىر لاتقا–شېغىللىق ئېقىن ئاپىتى يۈز بەردى
</S>
</HEADLINE>
<TEXT>
<S ID=32375>
   قاغىلىق ناھىيەسىنىڭ كۆكيار يېزىسى 6 – كەنتىدە 6 – ئىيۇل تۇيۇقسىز پەۋقۇلئاددە قارا يامغۇر يېغىپ، ئېغىر لاتقا – شېغىللىق ئېقىن ۋە تاغ گۆمۈرۈلۈش ۋەقەسىنى كەلتۈرۈپ چىقاردى. ھازىرغىچە 35 كىشى قازا قىلدى.
</S>
<S ID=32376>
   قاغىلىق ناھىيەسىنىڭ كۆكيار يېزىسى 6 – كەنتى قاراقۇرۇم تېغىنىڭ ئىچكىرىسىدىكى چەت، يىراق تاغلىق رايونغا جايلاشقان بولۇپ، ناھىيە بازىرى بىلەن بولغان ئارىلىقى 170 كىلومېتىردىن ئاشىدۇ. پەۋقۇلئاددە قارا يامغۇر پەيدا قىلغان لاتقا – شېغىللىق ئېقىننىڭ مىقدارى سېكۇنتىغا 1500 كۇب مېتىر بولۇپ، قىسمەن كەنت ئاھالىسىنىڭ ئۆيلىرىنى بېسىۋالدى، تاشيول، توك، خەۋەرلىشىش ئەسلىھەلىرىنى ۋەيران قىلىۋەتتى، سىرت بىلەن بولغان ئالاقە پۈتۈنلەي ئۈزۈلۈپ، ئاپەت ئەھۋالىنى تەكشۈرۈش ۋە قۇتقۇزۇش خىزمىتى زور قىيىنچىلىققا دۇچ كەلدى، ئاپەتتىن قۇتقۇزۇش خادىملىرى ئاپەت يۈز بەرگەن نەق مەيدانغا ئېشەكلىك ياكى پىيادە بېرىشقا مەجبۇر بولدى.
</S>
<S ID=32377>
ئاپەت يۈز بەرگەندىن كېيىن، ئاپتونوم رايون دەرھال جىددىي تاقابىل تۇرۇش لايىھەسىنى يولغا قويۇپ، قاغىلىق ناھىيەسىگە خىزمەت گۇرۇپپىسى ئەۋەتتى. شۇ جايدىكى قاتناش، سەھىيە، خەلق ئىشلىرى، سۇچىلىق تارماقلىرىنىڭ قۇتقۇزۇش خادىملىرى كېچىلەپ تۇرمۇش ئەشيالىرىنى ئېلىپ، ئاپەت يۈز بەرگەن جايغا ئاتلىنىپ، كەلكۈنگە تاقابىل تۇرۇپ، خەتەردىن، ئاپەتتىن قۇتقۇزۇش خىزمىتىنى قانات يايدۇرۇپ، ئاپەتكە ئۇچرىغان ئاممىدىن ھال سورىدى ۋە ئۇلارغا تەسەللى بەردى. كۆكيار يېزىسى 6 – كەنت پارتىيە ياچېيكىسى، كەنتتە تۇرۇشلۇق خىزمەت گۇرۇپپىسى ئاممىنى ئۆز – ئۆزىنى قۇتقۇزۇشقا تەشكىللەپ، ئاممىنىڭ ھاياتى ۋە مال مۈلكىنىڭ زىيانغا ئۇچرىشىنى ئەڭ زور دەرىجىدە ئازايتتى. ھازىر خەتەردىن، ئاپەتتىن قۇتقۇزۇش خىزمىتى تەرتىپلىك ئىشلىنىۋاتىدۇ، ئاپەتكە ئۇچرىغان ئامما مۇۋاپىق ئورۇنلاشتۇرۇلدى.
</S>
</TEXT>
/BODY
/DOC