<DOC>
<DOCID>TIANSHAN.544292</DOCID>
<HEADER>
<CLASS>ئۈرۈمچى</CLASS>
<DATE>2016-08-26 10:33:40</DATE>
</HEADER>
<BODY>
<HEADLINE>
<S ID=43201>
ئاكتىپلىق، تەشەببۇسكارلىق بىلەن ئەمەلىيلەشتۈرۈشنى تۇتۇپ، يادرولۇق رايوننى تېز قۇرۇپ چىقىش كېرەك
</S>
</HEADLINE>
<TEXT>
<S ID=43202>
جاڭ چۈنشيەن ئۈرۈمچىدە خىزمەتلەرنى تەكشۈرۈپ تەتقىق قىلدى
</S>
<S ID=43203>
   جاڭ چۈنشيەن مۇنۇلارنى تەكىتلىدى: شىنجاڭدىكى ھەر مىللەت خەلقنىڭ ساغلاملىقىغا كاپالەتلىك قىلالايدىغان ھەم ئەتراپتىكى دۆلەتلەرگە يۈزلىنەلەيدىغان خەلقئارا داۋالاش مۇلازىمەت مەركىزىنى كۈچەپ قۇرۇپ چىقىش كېرەك.
</S>
<S ID=43204>
شىنجاڭنىڭ مۇرەككەپ ۋە قىيىن كېسەللەرنى داۋالاش جەھەتتىكى ئالاھىدىلىكى، ئارتۇقچىلىقىنى ئەستايىدىل جارى قىلدۇرۇپ، داۋالاش شارائىتى ۋە رايون ئۈستۈنلۈكىدىن تولۇق پايدىلىنىپ، جۇڭگو تېبابىتى ۋە مىللىي تېبابەتنى ‹‹چىقىرىش›› خىزمىتىنى ئاكتىپ ئىلگىرى سۈرۈپ، داۋالاش مۇلازىمىتى بىلەن داۋالاش ئۈسكۈنىلىرى، بىيولوگىيە، تېببىي دورىگەرلىك، ساياھەت، ساقلىقنى ساقلاش قاتارلىق كەسىپلەرنى بىرلەشتۈرۈپ، داۋالاش مۇلازىمىتىنىڭ ئۇنىۋېرسال سەۋىيەسىنى ئومۇميۈزلۈك ئۆستۈرۈش كېرەك.
</S>
<S ID=43205>
  ئۇنىۋېرسال باجدىن خالىي رايوننىڭ پايدىسى ئارقىلىق يەرلىككە تېخىمۇ كۆپ مەنپەئەت يەتكۈزۈش كېرەك
</S>
<S ID=43206>
   ئۈرۈمچى ئۇنىۋېرسال باجدىن خالىي رايونى ئالاتاۋ پورتى، قەشقەر، قورغاستىن كېيىن قۇرۇلغان 4 – ئۇنىۋېرسال باجدىن خالىي رايون بولۇپ، شىنجاڭ يىپەك يولى ئىقتىساد بەلبېغى يادرولۇق رايونىدىكى ‹‹بەش چوڭ مەركەز›› قۇرۇلۇشىنىڭ مۇھىم تەركىبىي قىسمى ھېسابلىنىدۇ.
</S>
<S ID=43207>
   جاڭ چۈنشيەن ئۈرۈمچى ئۇنىۋېرسال باجدىن خالىي رايونىنىڭ قۇرۇلۇش ئەھۋالىنى نەق مەيداندا تەكشۈردى، سودىگەر چاقىرىش ئەھۋالى ۋە ئۇزاق مەزگىللىك تەرەققىيات پىلانى توغرىسىدىكى دوكلاتنى ئاڭلىدى.
</S>
<S ID=43208>
ئۈرۈمچى ئۇنىۋېرسال باجدىن خالىي رايونىدا بۇلتۇر 9 – ئايدا قۇرۇلۇش باشلانغاندىن بۇيان، پولات – تۆمۈر كەسپىدە ئىشلەپچىقىرىش ئىقتىدارىنى كېمەيتىش خىزمىتىگە ئاكتىپ ماسلىشىپ، پولات قۇرۇلمىلىق قۇرۇلۇش ئەندىزىسىنى قوللىنىپ، ئىسسىق كەپە سېلىش ئارقىلىق يىل بويى ئۈزۈلدۈرمەي مەشغۇلات قىلىپ، شىنجاڭدا قىش پەسلىدە قۇرۇلۇش قىلماسلىق ئادىتىنى بۇزۇپ تاشلىدى.
</S>
<S ID=43209>
11 ئاي جىددىي قۇرۇلۇش قىلىش ئارقىلىق تاموژنا، دۆلەت چېگرادىن كىرىش – چىقىشنى تەكشۈرۈش، كارانتىن قىلىش، تاموژنىغا مەلۇم قىلىش قاتارلىق قاتتىق ماتېرىيال ئەسلىھەلىرى قۇرۇلۇشى پۈتۈنلەي تاماملىنىپ، ئىشقا كىرىشتۈرۈلۈش ئالدىدا تۇرماقتا.
</S>
<S ID=43210>
جاڭ چۈنشيەن مۇنۇلارنى تەكىتلىدى: ئۈرۈمچى ئۇنىۋېرسال باجدىن خالىي رايونىنى يۇقىرى پەللە، يۇقىرى ئۆلچەم بىلەن قۇرۇپ چىقىشتا چىڭ تۇرۇپ، ئورنىنى ئېنىق بېكىتىپ، ئەستايىدىل سودىگەر چاقىرىپ، ئىلغار ياسىمىچىلىق، ئالىي دەرىجىلىك توقۇمىچىلىق، يېڭى ئېنېرگىيە، يېڭى ماتېرىيال قاتارلىق كەسىپلەرنى كىرگۈزۈپ، ئۇنىۋېرسال باجدىن خالىي رايوننىڭ ئىچكى – تاشقى ئىككى بازار، ئىككى خىل بايلىقنى تۇتاشتۇرۇشتەك ئۈستۈنلۈكىنى تولۇق جارى قىلدۇرۇپ، ئىستېمالچىلارنىڭ ئىشىكى ئالدىدا سۈپىتى ياخشى، باھاسى ئەرزان ئىمپورت تاۋارلىرىنى سېتىۋېلىشىغا شارائىت يارىتىپ بېرىپ، ئۇنىۋېرسال باجدىن خالىي رايوننىڭ پايدىسى ئارقىلىق تېخىمۇ كۆپ يەرلىك ئاممىغا مەنپەئەت يەتكۈزۈش كېرەك.
</S>
<S ID=43211>
   جاڭ چۈنشيەن ئارقىدىن ئۈرۈمچى خەلقئارا قۇرۇقلۇق پورتى رايونىنىڭ قۇرۇلۇش مەيدانىدا تۈر قۇرۇلۇشىنىڭ ئىلگىرىلەش ئەھۋالى توغرىسىدىكى دوكلاتنى ئاڭلىدى.
</S>
<S ID=43212>
بۇ تۈردە بۇلتۇر 11 – ئايدا قۇرۇلۇش باشلانغان بولۇپ، ئۇ كۆپ خىل شەكىلدىكى بىرلەشمە تىرانسپورتنى تاموژنىدا نازارەت قىلىپ باشقۇرۇش مەركىزى، جۇڭگو – ياۋروپا نۆۋەتچى پويىزى يىغىلىش مەركىزى، ‹‹1 – ئاۋغۇست›› پولات – تۆمۈر شىركىتى تاشيول – تۆمۈر يول بىرلەشمە تىرانسپورت مەركىزى، ئۈرۈمچى خەلقئارا ئايروپورتى قاتارلىق بىر نەچچە ئىستراتېگىيەلىك تۈرلەرنى ئۆز ئىچىگە ئالىدۇ.
</S>
<S ID=43213>
ھازىر مەملىكەتلىك نۆۋەتچى پويىز شىركىتى بىلەن ئىستراتېگىيەلىك ئىتتىپاق كېلىشىمى ئىمزالىدى، يەنە دۆلەت ئىچىدىكى 15 دېڭىز – قۇرۇقلۇق پورتى بىلەن ئالاقە ئورناتتى، گېرمانىيە دۇيسبۇرگ پورتى، ليۇكسېمبۇرگ دۆلەتلىك تۆمۈر يول ئىدارىسىنىڭ كۆپ خىل شەكىلدىكى بىرلەشمە تىرانسپورت شىركىتى قاتارلىق ياۋروپادىكى ئاساسلىق تۆمۈر يول پورتلىرى بىلەن كېلىشىم ئىمزالىدى ھەم چوڭقۇر ھەمكارلىقنى قانات يايدۇردى.
</S>
<S ID=43214>
ئۈرۈمچى ئىقتىساد – تېخنىكا تەرەققىيات رايونى (تۇدۇڭخابا رايونى)نىڭ مەسئۇلى تونۇشتۇرۇپ مۇنداق دېدى: ئۈرۈمچى خەلقئارا قۇرۇقلۇق پورتى رايونى يىپەك يولى ئىقتىساد بەلبېغىدىكى يادرولۇق رايوننىڭ قاتناش تۈگۈنى مەركىزى، سودا ئوبوروت مەركىزى قۇرۇلۇشىدا ئاساسلىق رول ئوينايدۇ.
</S>
<S ID=43215>
   ئۈرۈمچى كۆپ خىل شەكىللىك بىرلەشمە تىرانسپورتنى تاموژنىدا نازارەت قىلىپ باشقۇرۇش مەركىزى خەلقئارا قۇرۇقلۇق پورت رايونىدىكى باشلامچى قۇرۇلۇش شۇنداقلا مەملىكەت بويىچە تۇنجى تاموژنىدا دائىرىلەپ تىجارەت قىلىنىدىغان كۆپ خىل شەكىللىك بىرلەشمە تىرانسپورتنى تاموژنىدا نازارەت قىلىپ باشقۇرۇش مەركىزى ھېسابلىنىدۇ.
</S>
<S ID=43216>
ئۈرۈمچى تاموژنا ئىدارىسىنىڭ باشلىقى جاۋ گې مۇنداق دېدى: بۇ مەركەز مەملىكەت بويىچە كۆپ خىل شەكىللىك بىرلەشمە تىرانسپورتنى تاموژنىدا نازارەت قىلىپ باشقۇرۇش مەركىزى قۇرۇلۇشىدىكى ئۈلگە قۇرۇلۇش بولۇپ، شەرق، غەربتىن خەلقئارا يۈك توشۇشقا يۈزلەنگەن دېڭىز – تۆمۈر يول قاتنىشى، تاشيول – تۆمۈر يول قاتنىشى، قۇرۇقلۇق – ھاۋا بىرلەشمە قاتنىشى، شۇنداقلا يۈكنى تاموژنىدىن ئۆتكۈزۈشتە ‹‹بىر قېتىم مەلۇم قىلىش، بىر قېتىم تەكشۈرۈش، بىر قېتىم ماڭغۇزۇش›› ئىشقا ئاشۇرۇلىدۇ.
</S>
<S ID=43217>
   جاڭ چۈنشيەن مۇنداق كۆرسەتتى: ئۈرۈمچى خەلقئارا قۇرۇقلۇق پورتى رايونى قۇرۇلۇشىنى چىڭ تۇتۇپ، ئۈرۈمچىنىڭ تۆمۈر يول، تاشيول، ئاۋىياتسىيە قاتنىشى، شۇنداقلا ئامبار زاپىسى بايلىقى قاتارلىق ئۇنىۋېرسال قاتناش – تىرانسپورت ئەۋزەللىكىنى تولۇق جارى قىلدۇرۇپ، ‹‹بىر بەلباغ، بىر يول›› قۇرۇلۇشى ئۈچۈن مۇلازىمەت قىلدۇرۇش كېرەك.
</S>
<S ID=43218>
   جاڭ چۈنشيەن يەنە يېمەكلىك كۆرگەزمىسى، ئامبار زاپىسى سودىسى، سوغۇق ساقلاش ئەشيا ئوبوروتى، تور سودىسى بىر گەۋدە قىلىنغان شىنجاڭ ‹‹دۇڭباۋ – خەيخۇڭ›› خەلقئارا يېمەكلىك ئەشيا ئوبوروت پورتىنى تەكشۈرۈپ، بازار قۇرۇلۇشى، سودىگەر چاقىرىش ھەمدە ئەتراپتىكى دۆلەتلەر بىلەن ئىمپورت، ئېكسپورت سودىسى قاتارلىق ئەھۋاللارنى ئىگىلىدى.
</S>
<S ID=43219>
  كارخانىلارنىڭ تەننەرخنى تۆۋەنلىتىپ، قىيىن مەسىلىلەرنى ھەل قىلىشىغا ھەقىقىي ياردەم بېرىش كېرەك
</S>
<S ID=43220>
   ئاپتونوم رايون ئوتتۇرىغا قويغان ئىقتىسادنىڭ سىجىل، مۇقىم ئېشىشىغا تۈرتكە بولىدىغان 12 جەھەتتىكى 85 ماددىلىق كونكرېت تەدبىرنىڭ ئەمەلىيلىشىش ئەھۋالىنى ئىگىلەش جاڭ چۈنشيەننىڭ بۇ قېتىمقى تەكشۈرۈپ تەتقىق قىلىش خىزمىتىنىڭ مۇھىم نۇقتىسى بولدى.
</S>
<S ID=43221>
ئۇ ‹‹شىشى›› كىيىم – كېچەك لايىھەلەش چەكلىك شىركىتى، شىنجاڭ يۇمشاق ماتېرىياللار رايونى قاتارلىق كارخانا ۋە رايونلارغا كېلىپ، ئۇلارنىڭ ئىشلەپچىقىرىش، تىجارەت، ئىختىساسلىقلارنى يېتىشتۈرۈش، ئىگىلىك تىكلەش، يېڭىلىق يارىتىشتىكى ئەمەلىي قىيىنچىلىقلىرىنى ئىگىلىدى.
</S>
<S ID=43222>
   جاڭ چۈنشيەننىڭ رىياسەتچىلىكىدە 7 – ئاينىڭ ئاخىرىدا كارخانا مەسئۇللىرى سۆھبەت يىغىنى ئۆتكۈزۈلگەندە، ‹‹شىشى›› كىيىم – كېچەك لايىھەلەش چەكلىك شىركىتىنىڭ مەسئۇلى سۆز قىلىپ، كارخانا مەشغۇلاتىدا دۇچ كەلگەن قىيىنچىلىقلارنى ئوتتۇرىغا قويغانىدى.
</S>
<S ID=43223>
يېرىم ئايدىن كېيىن، ئاپتونوم رايون كارخانىلارنىڭ تەرەققىياتىدىكى قىيىن مەسىلىلەرنى ھەل قىلىشنىڭ كونكرېت تەدبىرلىرىنى تۈزدى، ئاپتونوم رايوننىڭ ئەمەلىيلەشتۈرۈش سۈرئىتىنىڭ تېزلىكى، تەدبىرلىرىنىڭ ئەمەلىي بولۇشى بۇ كارخانىنىڭ كەلگۈسى تەرەققىياتقا بولغان ئىشەنچىسىنى ئاشۇردى.
</S>
<S ID=43224>
   تىجارەت بېجىنى قوشۇلما قىممەت بېجىغا ئۆزگەرتىش، ئىجتىمائىي سۇغۇرتا ھەققى، توك باھاسىدا ئېتىبار بېرىش، ئېكسپورت بېجىنى قايتۇرۇش، خادىملارنى تەربىيەلەش تولۇقلىمىسى قاتارلىقلاردا جاڭ چۈنشيەن كارخانا مەسئۇللىرى بىلەن بىرمۇ بىر تەننەرخ ھېساباتى قىلدى، ئۇ مۇنداق تەكىتلىدى: ھەر دەرىجىلىك پارتكوم، خەلق ھۆكۈمەتلىرى دۆلەت، ئاپتونوم رايوننىڭ تۈرلۈك ئېتىبار بېرىش سىياسەتلىرىنى ئۇنىۋېرسال ئىشقا سېلىپ، تەننەرخنى تۆۋەنلىتىشكە ئالاقىدار بىر تۇتاش خىزمەتلەرنى ياخشى ئىشلەپ، كارخانىلارنىڭ قىيىنچىلىقىنى ھەل قىلىشىغا ھەقىقىي ياردەم بېرىپ، ئىقتىسادنىڭ ئەمەلىي كۈچى، ھاياتىي كۈچى ۋە ھەرىكەتلەندۈرگۈچ كۈچىنى ئاشۇرۇشى كېرەك.
</S>
<S ID=43225>
   كىچىك، مىكرو كارخانىلار تەرەققىياتتىكى غالىپ قوشۇن، ئىشقا ئورۇنلاشتۇرۇشتىكى ئاساسىي يول، يېڭىلىق يارىتىشتىكى مۇھىم مەنبە.
</S>
<S ID=43226>
جاڭ چۈنشيەن شىنجاڭ يۇمشاق ماتېرىياللار رايونىدىكى سەرخىللار ئارىسىغا كېلىپ، كىچىك، مىكرو كارخانىلارنىڭ مەھسۇلاتلارنى تەتقىق قىلىش، بازار ئېچىش ئەھۋالىنى ئىگىلىدى.
</S>
<S ID=43227>
   شىنجاڭنى ھېس قىلىش ئۇچۇر پەن – تېخنىكا چەكلىك شىركىتىنىڭ مەسئۇلى سۈن جيەن بېيجىڭدىن ئۈرۈمچىگە كېلىپ ئىگىلىك تىكلىگەن، ئۇ شىنجاڭدا مەبلەغ سېلىش مۇھىتىنىڭ بەك ياخشىلىقى، بۇنىڭدىن كېيىن شىنجاڭدا يىلتىز تارتىدىغانلىقىنى بىلدۈردى.
</S>
<S ID=43228>
شىنجاڭ يۇمشاق ماتېرىياللار رايونىغا 200دىن ئارتۇق كارخانا ماكانلاشقان، ھەر بىر كارخانا رايون تەمىنلىگەن تېخنىكا، ئۇچۇر، مەسلىھەت بېرىش، تەربىيەلەش، مەبلەغ يۈرۈشتۈرۈش، بازار كېڭەيتىش قاتارلىق ئەتراپلىق مۇلازىمەتتىن بەھرىمەن بولالايدۇ.
</S>
<S ID=43229>
   جاڭ چۈنشيەن مۇنداق كۆرسەتتى: ئىگىلىك تىكلەش ۋە يېڭىلىق يارىتىش مۇھىتىنى ئۈزلۈكسىز ياخشىلاپ ۋە يۈكسەلدۈرۈپ، ‹‹ئاۋام ئىگىلىك تىكلەش، ئاۋام يېڭىلىق يارىتىش›› خىزمىتىنى كۈچەپ ئىلگىرى سۈرۈپ، كىچىك، مىكرو كارخانىلارنىڭ تىپىنى ئۆزگەرتىپ، دەرىجىسىنى ئۆستۈرۈپ، تەرەققىي قىلىپ زورىيىشىغا ياخشى شارائىت ھازىرلاپ بېرىش كېرەك.
</S>
<S ID=43230>
  يادرولۇق رايون قۇرۇلۇشىنى پەن – تېخنىكا تىرىكىگە ئىگە قىلىش كېرەك
</S>
<S ID=43231>
   ‹‹شىنيەن›› پاي شىركىتى يېزا ئىگىلىك ماشىنىلىرىنى ياسايدىغان كارخانا، شىنجاڭ چارۋىچىلىق پەنلەر ئاكادېمىيەسى بولسا تەتقىقات ئورنى بولۇپ، خاراكتېرى ئوخشىمايدۇ، بىراق ئىككىلا ئورۇن پەن تەتقىقات ئورۇنلىرىنى ئىسلاھ قىلىش، پەن – تېخنىكىدا يېڭىلىق يارىتىش نەتىجىلىرىنى ئايلاندۇرۇش جەھەتلەردە شىنجاڭدا ئالدىنقى قاتاردا تۇرىدۇ.
</S>
<S ID=43232>
   جاڭ چۈنشيەن ‹‹شىنيەن›› پاي شىركىتىگە كەلدى، زاۋۇتنىڭ دەرۋازىسى ئالدىغا قىزىل، ئاق، قارا ئۈچ خىل رەڭدە ئارىلاش سىرلانغان يېزا ئىگىلىك ماشىنىلىرى رەتمۇ رەت تىزىلغان بولۇپ، ئالاھىدە كۆزگە تاشلىنىپ تۇراتتى.
</S>
<S ID=43233>
بۇ كارخانا ئىلگىرىكى شىنجاڭ ماشىنىسازلىق تەتقىقات ئورنى ئاساسىدا قۇرۇلغان بولۇپ، شىنجاڭدىكى تۇنجى تۈركۈمدە كارخانىغا ئۆزگەرتىلگەن تەتقىقات ئورنى شۇنداقلا دۆلەت ئىچىدىكى يېزا ئىگىلىك ماشىنىلىرى ياساش كەسپىدە پېيى بازارغا سېلىنغان تۇنجى شىركەت.
</S>
<S ID=43234>
ئون نەچچە يىللىق تەرەققىيات داۋامىدا، ‹‹شىنيەن›› پاي شىركىتى ۋەيران بولاي دەپ قالغان ئورۇندىن تەرەققىي قىلىپ، دۆلىتىمىزدىكى تەتقىق قىلىش، ياساش، سېتىش بىر گەۋدىلەشتۈرۈلگەن، ئالدىنقى قاتاردا تۇرىدىغان يېزا ئىگىلىك ماشىنىلىرى بىلەن تەمىنلەش كارخانىسىغا ئايلاندى، بۇلتۇر سېتىش سوممىسى 1 مىليارد 500 مىليون يۈەنگە يېتىپ، 300 مىليون يۈەن ساپ پايدا ياراتتى.
</S>
<S ID=43235>
جاڭ چۈنشيەن كۆپچىلىكنى رىغبەتلەندۈرۈپ مۇنداق دېدى: پەن – تېخنىكا ئۆتكىلىگە ھۇجۇم قىلىش، تېخنىكا تەتقىقاتى جەھەتتىكى ئەۋزەللىكنى ساقلاپ، ئەمەلىيەتكە بىرلەشتۈرۈپ پەن – تېخنىكىدا يېڭىلىق يارىتىپ، ‹‹بىر بەلباغ، بىر يول›› ئىستراتېگىيەسىگە تايىنىپ ‹‹سىرتقا يۈزلىنىپ››، يېزا ئىگىلىك ماشىنىلىرىنى ياساش كەسپىدىكى ‹‹گىگانت››لاردىن بولۇش كېرەك.
</S>
<S ID=43236>
   شىنجاڭ چارۋىچىلىق پەنلەر ئاكادېمىيەسىنىڭ پەن – تېخنىكا نەتىجىلىرىنى ئايلاندۇرۇش جەھەتتىكى نەتىجىسى كۆرۈنەرلىك بولدى.
</S>
<S ID=43237>
بۇ ئاكادېمىيە پەن – تېخنىكا نەتىجىلىرىنى كارخانىغا پاي قوشۇش ئارقىلىق، ئۆزلىرى 180 مىليون يۈەن مەبلەغ جۇغلاپ پەن تەتقىقات ئۇنىۋېرسال بىناسى، ھايۋانات يۇقۇمىدىن مۇداپىئەلىنىش ۋە ئۇنى تىزگىنلەش تېخنىكا مەركىزى قۇردى؛ يېتىشتۈرگەن شىنجاڭنىڭ ‹‹ساپال›› ناملىق ئەلا سۈپەتلىك ئىنچىكە يۇڭلۇق قويى شىنجاڭدىكى ھەر مىللەت دېھقان – چارۋىچىلارنىڭ كىرىمىنىڭ 1 مىليارد يۈەندىن ئېشىشىغا تۈرتكە بولدى.
</S>
<S ID=43238>
تىۋىت تەكشۈرۈش ئۈسكۈنىسىنىڭ مەشغۇلاتى ئاددىي، تەكشۈرۈش نەتىجىسى توغرا بولۇپ، توقۇمىچىلىق، كىيىم – كېچەك قاتارلىق كەسىپلەرنىڭ تەرەققىياتىغا كەسىپ ئۆلچىمى تىكلەپ بەردى.
</S>
<S ID=43239>
   جاڭ چۈنشيەن بۇ ئاكادېمىيەنىڭ چارۋا نەسلىنى ياخشىلاش تەتقىقات ئەھۋالىنى تەپسىلىي ئىگىلەپ، تەتقىقات سېپىدە ئۇزاق يىل خىزمەت قىلغان ھەر مىللەت پەن – تېخنىكا خىزمەتچىلىرىگە رەھمەت ئېيتتى.
</S>
<S ID=43240>
ئۇ مۇنداق دېدى: شىنجاڭنىڭ چارۋىچىلىق كەسپىنى راۋاجلاندۇرۇش ئىلغار پەن تەتقىقاتقا، خەلقئارالىق ئۆلچەم سىستېمىسى ئورنىتىشقا، كۈچلۈك ئىختىساسلىقلار قوشۇنىغا موھتاج.
</S>
<S ID=43241>
مەن كۆپچىلىكنىڭ ياخشى ئەنئەنىنى داۋاملىق جارى قىلدۇرۇپ، ئاساس تەتقىقات خىزمىتىنى ياخشى ئىشلەپ، تېخىمۇ كۆپ ئىختىساسلىقلارنى تەربىيەلەپ ۋە جەلپ قىلىپ، شىنجاڭدا چارۋىچىلىق كەسىپ زەنجىرىنى شەكىللەندۈرۈشنى ئىلگىرى سۈرۈپ، يادرولۇق رايون قۇرۇلۇشىنى پەن – تېخنىكا تىرىكىگە ئىگە قىلىشىنى ئۈمىد قىلىمەن.
</S>
<S ID=43242>
   ئاپتونوم رايون رەھبەرلىرىدىن خۇاڭ ۋېي، غانىبات سابۇكەي، لى شۆجۈن، ئەركىن تۇنىياز، پېڭ جيارۈي، ليۇ جيەنشىن ۋە ئاپتونوم رايونىمىزدىكى ئالاقىدار تارماقلارنىڭ مەسئۇللىرى تەكشۈرۈپ تەتقىق قىلىشقا ئايرىم – ئايرىم ھەمراھ بولدى.
</S>
</TEXT>
/BODY
/DOC