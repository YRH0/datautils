<DOC>
<DOCID>TIANSHAN.525863</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-05-31 12:55:47</DATE>
</HEADER>
<BODY>
<HEADLINE>
<S ID=29326>
قومۇل شەھىرىدە خاس يېزا ئىگىلىكى دېھقانلار كىرىمىنىڭ ئېشىشىغا تۈرتكە بولدى
</S>
</HEADLINE>
<TEXT>
<S ID=29327>
   يۈسۈپ ئىسمائىل، قېيۇم قادىر خەۋەر قىلىدۇ: قومۇل شەھىرىنىڭ پالۋانتۇر بازىرىدىكى دېھقان ليۇ ۋېي يېقىندىن بۇيان پارنىكىدىكى پىشقان ئۆرۈكلەرنى سېتىش بىلەن ئالدىراش بولۇپ كەتتى. ئۇ پالۋانتۇر بازىرىدىكى خاس يېزا ئىگىلىكىدىن كۆڭۈلدىكىدەك كىرىم قىلىۋاتقان بېيىش باشلامچىلىرىنىڭ بىرى.
</S>
<S ID=29328>
   ليۇ ۋېي 2005 – يىلىدىن باشلاپ پارنىك باغۋەنچىلىكى بىلەن شۇغۇللىنىپ، ھازىرغىچە پارنىكتىن يەتتىنى ياساپ، ئۆرۈك، ئەنجۈر، شاپتۇل، ئالۇچا، گىلاس قاتارلىق ئەلا سورتلۇق مېۋىلىك دەرەختىن 1000 نەچچە تۈپنى ئۆستۈردى. بۇنىڭدىن باشقا سۇلۇق كۆممىقوناق، گىلاسسىمان شوخلا قاتارلىق خاس مېۋىلەرنى ئۆستۈرۈپ، كۆرۈنەرلىك ئىقتىسادىي ئۈنۈم ھاسىل قىلدى. ئۇ مۇنداق دېدى: ئىلگىرى نوقۇل كۆكتاتچىلىق قىلغىنىمدا كىرىمىم تۆۋەن ئىدى، پارنىكتا مېۋىلىك كۆچەت ئۆستۈرگەندىن كېيىن ئىقتىسادىي كىرىمىم بۇرۇنقىدىن كۆرۈنەرلىك ئاشتى.
</S>
<S ID=29329>
   پالۋانتۇر بازىرى بۇ يىل ئەگرىسۇناي، كەتىرە، قارا ئالىقات قاتارلىق دورىلىق ئۆسۈملۈكلەرنى كىرگۈزۈپ، دېھقانلارنىڭ خاس تېرىقچىلىق بىلەن شۇغۇللىنىشىغا ئىلھام بەردى. بۇ بازاردىكى دېھقانلار ئەگرىسۇناي تېرىلغۇ كۆلىمىنى 4000 موغا، چۈچۈكبۇيا، ئالىقات تېرىلغۇ كۆلىمىنى 1000 موغا يەتكۈزۈشنى پىلانلىدى.
</S>
<S ID=29330>
   ئۇقۇشىمىزچە، قومۇل شەھىرىدە خاس تېرىقچىلىق دەسلەپكى قەدەمدە كۆلەملەشكەن بولۇپ، قارادۆۋە بازىرىدا 5000 مو ئەلا سورتلۇق چىلانلىق باغ، بوغاز يېزىسىدا 4000 مو ئەلا سورتلۇق قوغۇنلۇق بازىسى بەرپا قىلىنغان، بولۇڭتوغراق يېزىسى دورا ئۆسۈملۈكى تېرىلغۇ كۆلىمىنى 5000 موغا يەتكۈزۈشنى پىلانلىغان.
</S>
</TEXT>
/BODY
/DOC