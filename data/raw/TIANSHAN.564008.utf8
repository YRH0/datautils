<DOC>
<DOCID>TIANSHAN.564008</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-11-10 15:45:20</DATE>
</HEADER>
<BODY>
<HEADLINE>
<S ID=58076>
گۈل چىرايلارنىڭ گۈلدەك ئىشلىرى
</S>
</HEADLINE>
<TEXT>
<S ID=58077>
 ئەكبەر ئىسمائىل
</S>
<S ID=58078>
ئاپا، بىزگە ۋېلىسىپىت ئېلىپ بەرسەڭلار بولامدۇ؟! دېدى جاڭ شىڭشىڭ تېلېفون تۇرۇپكىسىنى چىڭڭىدە تۇتۇۋېلىپ.
</S>
<S ID=58079>
    ئەلۋەتتە بولىدۇ، دېدى ئايگۈل ئەپرى خۇشاللىق بىلەن.
</S>
<S ID=58080>
    كونا ۋېلىسىپىت بولسىمۇ بولۇۋېرىدۇ، دېدى جاڭ شىڭشىڭنىڭ يېنىدا تۇرغان ياقۇپجان تولۇقلاپ.
</S>
<S ID=58081>
    سىلەرگە يېڭىنى ئېلىپ بېرىمەن.
</S>
<S ID=58082>
    ...
</S>
<S ID=58083>
    ئايگۈل ئەپرى يېقىندىن بۇيان خىزمەتنىڭ ئالدىراشچىلىقىدا تۇرپان شەھىرى ئىدىقۇت رايونىنىڭ ئۈزۈمچىلىك يېزىسىدىكى ياشانغانلار ساناتورىيەسىگە بارالماي قالدى، شۇڭا نەچچە كۈندە بىر تېلېفون ئارقىلىق ساناتورىيەدىكىلەردىن ئەھۋال سوراپ تۇردى.
</S>
<S ID=58084>
جاڭ شىڭشىڭ بىلەن ياقۇپجان شۇ ياشانغانلار ساناتورىيەسىدە بېقىلىۋاتاتتى، ئايگۈل ئەپرى 2009 – يىلى ‹‹گۈل مۇلازىمەت ئەترىتى›› دىكى ئاياللارنى باشلاپ بۇ ياشانغانلار ساناتورىيەسىگە تۇنجى بارغاندا، جاڭ شىڭشىڭ بىلەن ياقۇپجان تېخى بۇ ساناتورىيەگە كەلمىگەنىدى.
</S>
<S ID=58085>
    تۇرپان شەھەرلىك توك بىلەن تەمىنلەش شىركىتىنىڭ خىزمەتچىسى ئايگۈل ئەپرى بىللە ئىشلەيدىغان سەككىز خىزمەتدىشى بىلەن 2009 – يىلى 3 – ئايدا ‹‹گۈل مۇلازىمەت ئەترىتى›› نى قۇرغانىدى.
</S>
<S ID=58086>
    ئاڭلىساق، تۇرپاندا بىر ياشانغانلار ساناتورىيەسى بار دەيدۇ، شۇ يەرگە بېرىپ كەلسەك قانداق؟!
</S>
<S ID=58087>
    ئىدىقۇت رايونى يار بازارلىق خەلق ھۆكۈمىتىدە ئىشلەيدىغان بىرەيلەن ئۇلارنىڭ بىرەر كىشى ياكى ئورۇنغا ياردەم قىلىش ئويىنىڭ بارلىقىنى ئۇققاندىن كېيىن بۇ ساناتورىيەنىڭ گېپىنى دەپ بەردى.
</S>
<S ID=58088>
بۇ ساناتورىيە شۇ چاغلاردا تۇرپاندىكى بىردىنبىر ياشانغانلار ساناتورىيەسى ئىدى، ئورنى ئۈزۈمچىلىك يېزىسىدا بولسىمۇ، يار بازىرىغا قارايتتى.
</S>
<S ID=58089>
ئايگۈل ئەپرى قاتارلىقلار بۇنى ئاڭلاپ، سوۋغات تەييارلاپ ساناتورىيەگە باردى.
</S>
<S ID=58090>
ئەينى چاغدا ساناتورىيەدە 30 نەچچە كىشى بار ئىدى، ئايگۈل ئەپرى ۋە ئۇنىڭ خىزمەتداشلىرى ياشانغانلارنىڭ ياتاقلىرىنى تازىلاپ بەردى، كىتاب ئوقۇپ، ناخشا ئېيتىپ، ئۇسسۇل ئويناپ بەردى، ئۇلار بىلەن مۇڭدىشىپ، سالامەتلىكى، قىزىقىشى ۋە بالا – چاقىلىرىنىڭ ئەھۋالى بىلەن تونۇشتى.
</S>
<S ID=58091>
    ئارىدىن يەتتە يىل ئۆتتى، ‹‹گۈل مۇلازىمەت ئەترىتى›› دىكىلەر ئايدا بىر قېتىم ساناتورىيەگە بېرىپ، ياشانغانلارنى يوقلاشنى ئادەتكە ئايلاندۇردى.
</S>
<S ID=58092>
ھازىر ساناتورىيەدە ئايگۈل ئەپرى قاتارلىقلارنى تونۇمايدىغان كىشى يوق.
</S>
<S ID=58093>
ساناتورىيەدە تۇرۇۋاتقان چى بوۋاي ئۇلار تۇنجى كەلگەندىلا خۇشاللىقىنى سىغدۇرالماي، ئۇلار بىلەن ئۇزاق مۇڭداشقان، ئۇلارنى ياقتۇرۇپ قالغانىدى.
</S>
<S ID=58094>
ئايگۈل ئەپرى ھەر قېتىم ساناتورىيەگە بارسا چى بوۋاينىڭ ياتىقىنى تازىلاپ بېرىپ، ئۇنىڭ بىلەن ئۇزاق مۇڭدىشاتتى.
</S>
<S ID=58095>
    ‹‹گۈل مۇلازىمەت ئەترىتى›› دىكىلەر 2014 – يىلى 6 – ئاينىڭ بىر كۈنى ساناتورىيەگە يەنە باردى، چى بوۋاي ئۇلارنىڭ كەلگەنلىكىنى كۆرۈپ، قەۋەتلا خۇشال بولۇپ كەتتى.
</S>
<S ID=58096>
    ئايگۈل، بىزنى سېغىنمىدىڭىزمۇ؟ ئۇزاق بولدىغۇ سىلەرنىڭ كەلمىگىنىڭلارغا، دېدى چى بوۋاي نارازى بولۇپ.
</S>
<S ID=58097>
ئەمەلىيەتتە ئايگۈل ئەپرى ئىككى ھەپتە ئىلگىرىلا ساناتورىيەگە كەلگەنىدى.
</S>
<S ID=58098>
    ئاۋۇ كاناي بۇزۇلۇپ قاپتۇ، رادىيو ئاڭلىيالماي ئىچىمىز پۇشۇپ كەتتى، شۇنى ئوڭشاپ بەرسەڭلار بولامدۇ؟! دېدى چى بوۋاي ساناتورىيە قورۇسىدىكى رادىيو كانىيىنى كۆرسىتىپ.
</S>
<S ID=58099>
    ئايگۈل ئەپرى رادىيو كانىيىغا قاراپ بىر ئاز ئويلىنىپ قالدى.
</S>
<S ID=58100>
‹‹بۇ كاناينىمۇ ئوڭشاپ بېرەيلى، بۇنىڭدىن باشقا ھەر بىرەيلەنگە بىردىن رادىيو ئېلىپ بەرسەكچۇ!؟›› دېگەننى خىيالىدىن ئۆتكۈزگەن ئايگۈل ئەپرى بۇ ئويىنى قايتقاندىن كېيىن ئىدارە رەھبەرلىكىگە ئېيتتى، ئۇزاقتىن بۇيان ‹‹گۈل مۇلازىمەت ئەترىتى›› نىڭ ئىشلىرىنى قوللاپ كېلىۋاتقان تۇرپان شەھەرلىك توك بىلەن تەمىنلەش شىركىتى رەھبەرلىكى بۇنىڭ ياخشى ئىش ئىكەنلىكىنى ھېس قىلىپ، ئىدارىدىكىلەرنى سەپەرۋەر قىلدى دە، ساناتورىيەدىكى 32 بوۋاي – مومايغا بىردىن رادىيو ئېلىپ بەردى، شۇنداق قىلىپ بۇ ئىش ساناتورىيەدىكى بوۋاي – مومايلار ھازىرغىچە سۆزلەيدىغان تېمىغا ئايلاندى.
</S>
<S ID=58101>
    جاڭ شىڭشىڭ بىلەن ياقۇپجان تەڭ دېمەتلىك ئىدى، ئۇلار 2010 – يىلنىڭ ئالدى – كەينىدە بۇ ساناتورىيەگە كەلدى.
</S>
<S ID=58102>
جاڭ شىڭشىڭ تۇرپان ۋوگزالىدا ئاتا – ئانىسى بىلەن تېپىشالماي تۇرپاندا قالغانىدى، كېيىن ياخشى نىيەتلىك كىشىلەر ئۇنى ساناتورىيەگە ئەكىلىپ قويدى.
</S>
<S ID=58103>
ئارىدىن ئۇزاق ئۆتمەي، ياقۇپجانمۇ ساناتورىيەگە كەلدى.
</S>
<S ID=58104>
ئۇلار ئەينى چاغدا بەش – ئالتە ياشلاردا ئىدى.
</S>
<S ID=58105>
ئايگۈل ئەپرى ساناتورىيەگە بارمىغان كۈنلەردە ساناتورىيەنىڭ باشقۇرغۇچىسىغا پات – پات تېلېفون بېرىپ، ساناتورىيەدىكىلەرنىڭ ئەھۋالىنى سوراپ تۇراتتى، ئۇ، بالىلار كېلىپ نەچچە كۈندىن كېيىن بۇ ئىشتىن خەۋەر تېپىپ، دەرھال ساناتورىيەگە باردى، شۇنىڭدىن ئېتىبارەن ئۇ ۋە ‹‹گۈل مۇلازىمەت ئەترىتى›› دىكى ئاياللار بۇ ئىككى بالىنىڭ ئانىسىغا ئايلاندى.
</S>
<S ID=58106>
    ئايگۈل ئەپرىنىڭ ئوغلى ئۇلار بىلەن تەڭ دېمەتلىك ئىدى، شۇڭا ئۇ دائىم دېگۈدەك ئېرى ۋە بالىسىنى ئېلىپ ساناتورىيەگە بارىدىغان بولدى، ئۇنىڭ ئوغلىمۇ بۇ بالىلار بىلەن ئويناشنى ياخشى كۆرەتتى، جاڭ شىڭشىڭ بىلەن ياقۇپجانمۇ ئايگۈل ئەپرىنىڭ ئۆيىگە بېرىپ مېھمان بولاتتى ۋە بۇ ئائىلە كىشىلىرى بىلەن بىللە سەيلە قىلاتتى.
</S>
<S ID=58107>
ئۈچ بالا تەڭ مەكتەپكە كىردى، ئايگۈل ئەپرىنىڭ تەكلىپى بىلەن بۇ ئىككى بالىنىڭ چىقىمىنى ‹‹گۈل مۇلازىمەت ئەترىتى›› دىكى ئاياللار ئۈستىگە ئالدى، بۇ بالىلارمۇ ئاستا – ئاستا ئۇلارنى ‹‹ئاپا›› دەپ چاقىرىدىغان بولدى.
</S>
<S ID=58108>
    بۇ يىل جاڭ شىڭشىڭ بىلەن ياقۇپجان تولۇقسىز ئوتتۇرا مەكتەپكە چىقتى، ئۇزاقتىن بۇيان ۋېلىسىپىت مىنىش ئارزۇسىدا يۈرگەن بۇ ئىككى بالا ئايگۈل ئەپرىگە تېلېفوندا ئارزۇسىنى ئېيتتى.
</S>
<S ID=58109>
بۇ ئىش ئايگۈل ئەپرىنىڭ ئويلىغان يېرىدىن چىقتى.
</S>
<S ID=58110>
ئۇمۇ بۇ بالىلارنى رىغبەتلەندۈرۈشنى ئويلىشىپ تۇراتتى، بىراق قانداق قىلىشنى ئۇقالمىغانىدى.
</S>
<S ID=58111>
    بالىلار ئۆزى ئېغىز ئېچىپ قالدى، توغرا، ئۇلارغا ۋېلىسىپىت ئېلىپ بېرەي، ئايگۈل ئەپرى شۇنداق دېگىنىچە تېلېفوننى قويۇپلا ئېرى بىلەن بىللە ۋېلىسىپىت سېتىۋالغىلى بازارغا ماڭدى.
</S>
<S ID=58112>

</S>
</TEXT>
/BODY
/DOC