<DOC>
<DOCID>TIANSHAN.538007</DOCID>
<HEADER>
<CLASS>خەلقئارا</CLASS>
<DATE>2016-08-01 10:41:35</DATE>
</HEADER>
<BODY>
<HEADLINE>
<S ID=35572>
قىسقا خەۋەرلەر
</S>
</HEADLINE>
<TEXT>
<S ID=35573>
   ب د ت بالىلار فوندى جەمئىيىتى 28 – ئىيۇل بايانات ئېلان قىلىپ: ب د ت بالىلار فوندى جەمئىيىتىنىڭ خىزمەتچىلىرىنى ئۆز ئىچىگە ئالغان بىر ئىنسانپەرۋەرلىك قۇتقۇزۇش ئاپتوموبىل ئەترىتى شۇ كۈنى نىگېرىيەنىڭ بورنو ئوبلاستىدا ھۇجۇمغا ئۇچراپ ئىككى كىشى يارىلاندى، دېدى. ب د ت بۇ رايونغا ئىنسانپەرۋەرلىك قۇتقۇزۇش ئەشيالىرىنى يەتكۈزۈشنى ۋاقتىنچە توختاتتى.
</S>
<S ID=35574>
   ب د ت نىڭ ئىنسانپەرۋەرلىك ئىشلىرىغا مەسئۇل مۇئاۋىن باش كاتىپى ئوبرىيېن 28 – ئىيۇل سۇرىيەنى ھەلەب شەھىرىدە تەسىس قىلىنغان ئىنسانپەرۋەرلىك كارىدورىنىڭ بىخەتەرلىكىگە كاپالەتلىك قىلىشقا مۇراجىئەت قىلدى.
</S>
<S ID=35575>
ئوبرىيېن شۇ كۈنى بايانات ئېلان قىلىپ، ھەلەب شەھىرىنىڭ شەرقىي رايونىدا قاپسىلىپ قالغانلارغا كۆڭۈل بۆلۈشكە توغرا كېلىدۇ، دېدى.
</S>
<S ID=35576>
   فىرانسىيە دىپلوماتىيە مىنىستىرى ئايرۇت 28 – ئىيۇل فىرانسىيەگە زىيارەتكە كەلگەن ئەنگلىيە دىپلوماتىيە ۋەزىرى بورىس جونسون بىلەن سۆھبەت يىغىنى ئۆتكۈزدى، ئىككى تەرەپ سۇرىيەدىكى ‹‹شام ئىسلام دۆلىتى›› رادىكال تەشكىلاتى ۋە ‹‹قوللاش فرونتى››قاتارلىق تېررورلۇق تەشكىلاتلىرىغا زەربە بېرىش سالمىقىنى كۈچەيتىشنى تەكىتلىدى، شۇنداقلا سۇرىيەدىكى توقۇنۇشىۋاتقان ھەر قايسى تەرەپنى دۈشمەنلىشىش ھەرىكەتلىرىنى دەرھال توختىتىپ، سۆھبەتلىشىش ئارقىلىق كىرىزىسنى ھەل قىلىشقا دەۋەت قىلدى.
</S>
<S ID=35577>
   رۇسىيەنىڭ مۇئاۋىن مۇداپىئە مىنىستىرى ئانتونوۋ 28 – ئىيۇل: رۇسىيە بىلەن جۇڭگو ب د ت خەۋپسىزلىك كېڭىشىگە دائىمىي ئەزا دۆلەتلەر، خەلقئارانىڭ تىنچلىقى ۋە خەۋپسىزلىكىدە ئالاھىدە مەسئۇلىيەتنى ئۈستىگە ئالغان، دېدى.
</S>
<S ID=35578>
   يەمەندىكى خۇسى قوراللىقلىرى ئىتتىپاقدىشى يەمەننىڭ سابىق زۇڭتۇڭى سالىھ بىلەن 28 – ئىيۇل زۇڭتۇڭ كومىتېتى تەسىس قىلىپ، دۆلەتنى ئىدارە قىلىدىغانلىقىنى جاكارلىدى.
</S>
<S ID=35579>
يەمەن ھۆكۈمىتى: بۇ ھازىر كۇۋەيتتە ئۆتكۈزۈلىۋاتقان يەمەن تىنچلىق سۆھبىتىگە ئەجەللىك زەربە بولىدۇ، دېدى.
</S>
<S ID=35580>
يەمەن دىپلوماتىيە مىنىستىرى ئابدۇل مالىك خەلقئارا جەمئىيەتنىڭ يېڭى خۇسى سىياسىي ئۆزگۈرۈشىنى ئەيىبلىشىنى مۇراجىئەت قىلدى.
</S>
<S ID=35581>
   ئۇكرائىنا دۆلەت مۇداپىئەسى سانائىتى – خىمىيەلىك بۇيۇملار تەتقىقات يۇرتىنىڭ ئۇكرائىنانىڭ سۇمى ئوبلاستىغا جايلاشقان بىر تەجرىبە پونكىتىدا 28 – ئىيۇل چۈشتىن كېيىن پارتلاش يۈز بېرىپ، ئۈچ كىشى قازا قىلغان، ئىككى كىشى يارىلانغان.
</S>
<S ID=35582>
   گېرمانىيە زۇڭلىسى مېركېل 28 – ئىيۇل بېرلىندا ئاخبارات ئېلان قىلىش يىغىنى ئېچىپ، يېقىندا گېرمانىيەدە يۈز بەرگەن نەچچە قېتىملىق تېررورلۇق ھۇجۇمىنى ئەيىبلىدى، شۇنداقلا تېررورلۇققا زەربە بېرىپ، گېرمانىيەنىڭ بىخەتەرلىكىنى كۈچەيتىدىغان توققۇز نۇقتىلىق پىلاننى ئېلان قىلدى.
</S>
<S ID=35583>
بۇ پىلان ئاساسلىقى مۇساپىرلارنىڭ ئەسەبىيلىشىشىنى بايقايدىغان ‹‹ئاگاھ سىستېمىسى›› ئورنىتىش؛ ياۋروپا ئىتتىپاقى قاتلىمىدا تېررورلۇققا قارشى تۇرۇش ئاخبارات سانلىق مەلۇماتى بىرلەشمە تورىنى تېزراق بەرپا قىلىشلارنى ئۆز ئىچىگە ئالىدۇ.
</S>
<S ID=35584>
   رۇسىيە زۇڭتۇڭى پۇتىن 28 – ئىيۇل جەنۇبىي فېدېراتسىيە رايونى بىلەن قىرىم فېدېراتسىيە رايونىنى بىرلەشتۈرۈپ يېڭى جەنۇبىي فېدېراتسىيە رايونى تەشكىللەش پەرمانىنى ئىمزالىدى.
</S>
<S ID=35585>
   سۇرىيە زۇڭتۇڭى بەشىر ئاساد 28 – ئىيۇل ئالاھىدە كەچۈرۈم قىلىش بۇيرۇقى ئىمزالاپ، كېيىنكى ئۈچ ئاي ئىچىدە ھۆكۈمەتكە قورال تاپشۇرۇپ تەسلىم بولغان قوراللىقلارنى ئالاھىدە كەچۈرۈم قىلىدىغانلىقىنى جاكارلىدى.
</S>
<S ID=35586>
ئالاھىدە كەچۈرۈم قىلىش بۇيرۇقىدا يەنە كېيىنكى بىر ئاي ئىچىدە تۇتقۇنلارنى شەرتسىز قويۇپ بەرگەنلەرمۇ ئالاھىدە كەچۈرۈم قىلىنىدۇ، دېيىلدى.
</S>
<S ID=35587>
   ياپونىيە ئارمىيەسىنىڭ جىنايى قىلمىشىنىڭ زىيانكەشلىكىگە ئۇچرىغان ئاياللارغا ياردەم بېرىشنى مەقسەت قىلغان ‹‹ياردەم بېرىش فوندى جەمئىيىتى›› 28 – ئىيۇل سېئۇلدا قۇرۇلدى. ئىككى تەرەپ كورېيە ۋە ياپونىيە ئىككى دۆلەت ھۆكۈمىتىنىڭ 2015 – يىلى دېكابىردىكى ‹‹ھال سورىغۇچى ئاياللار›› مەسىلىسىنى ھەل قىلىشقا ئالاقىدار كېلىشىمىگە ئاساسەن كورېيە ‹‹زىيانكەشلىككە ئۇچرىغان ھال سورىغۇچى ئاياللارغا ياردەم بېرىش فوندى جەمئىيىتى›› تەسىس قىلغان، ياپونىيە بۇ فوندى جەمئىيەتنى 1 مىليارد يىن (تەخمىنەن 8 مىليون 300 مىڭ دوللارغا باراۋەر) بىلەن تەمىنلەشكە پۈتۈشكەن.
</S>
<S ID=35588>
   سۇرىيە دىپلوماتىيە مىنىستىرلىقى 27 – ئىيۇل ب د ت غا خەت يېزىپ، خەلقئارا جەمئىيەتنىڭ يېقىندا سۇرىيەنىڭ كۆپ قىسىم جايلىرىدا يۈز بەرگەن تېررورلۇق ھۇجۇمىنى ئەيىبلىشىنى مۇراجىئەت قىلدى.
</S>
<S ID=35589>
شۇ كۈنى سۇرىيە ھۆكۈمىتى شىمالدىكى ھەلەب شەھىرىدىكى قوراللىقلارنى قورال تاشلاشقا يەنە بىر قېتىم دەۋەت قىلدى.
</S>
<S ID=35590>
   ئالجىرىيەنىڭ مەغرىب ۋە ئافرىقا ئىشلىرى مىنىستىرى مەشاخېل 27 – ئىيۇل: ئالجىرىيە بىلەن جۇڭگو ئىككى تەرەپ مۇناسىۋىتى يېقىنقى يىللاردىن بۇيان بارغانسېرى قويۇقلاشتى، جۇڭگونىڭ ئافرىقا دۆلەتلىرىنىڭ سانائەتلىشىش مۇساپىسىگە قاتنىشىش سالمىقىنى ئاشۇرۇشىنى ئۈمىد قىلىمەن، دېدى.
</S>
<S ID=35591>
شىنخۇا ئاگېنتلىقى
</S>
</TEXT>
/BODY
/DOC