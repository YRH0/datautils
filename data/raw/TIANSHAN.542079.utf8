<DOC>
<DOCID>TIANSHAN.542079</DOCID>
<HEADER>
<CLASS>ئۈرۈمچى</CLASS>
<DATE>2016-08-17 17:05:37</DATE>
</HEADER>
<BODY>
<HEADLINE>
<S ID=40557>
ئاپتوموبىلىڭىز ‹‹ھاياتلىق يولى››نى توسۇۋالمىسۇن
</S>
</HEADLINE>
<TEXT>
<S ID=40558>
سۈي يۈنيەن
</S>
<S ID=40559>
   شەخسىي ئاپتوموبىللارنىڭ بارغانسېرى كۆپىيىشىگە ئەگىشىپ مەھەللىلەردىكى ئاپتوموبىل توختىتىش ئورۇنلىرى يېتىشمەي، ئاپتوموبىل ئىگىلىرى ئامالسىز ئوت ئۆچۈرۈش يولىنى ئىگىلىۋالماقتا.
</S>
<S ID=40560>
ئەمەلىي تۇرمۇشتىكى بىر قىسىم دېلولار بىزگە ئوت ئۆچۈرۈش يولىنى ئىگىلىۋېلىش ئوتنىڭ كېڭىيىپ كېتىشىنى كەلتۈرۈپ چىقىرىش بىلەن بىللە، قانۇنىي مەسئۇلىيەتنى ئۈستىمىزگە ئالىدىغانلىقىمىزنى ئەسكەرتمەكتە.
</S>
<S ID=40561>
   ئاپتوموبىل ئوت ئۆچۈرۈش يولىنى ئىگىلىۋېلىپ، ئېغىر زىيان كەلتۈرۈش
</S>
<S ID=40562>
   ئۈرۈمچى شەھىرى يىنچۈەن يولىدىكى مەلۇم ئولتۇراق رايونىدا 11 – ئىيۇل كەچ سائەت 6 لەر ئەتراپىدا بىر ئاپتوموبىلغا تۇيۇقسىز ئوت كېتىپ، ئەتراپتىكىلەر دەرھال 119 غا ئەھۋال مەلۇم قىلغان.
</S>
<S ID=40563>
ئوت ئۆچۈرۈش ئاپتوموبىلى نەچچە مىنۇتتىلا يېتىپ كەلگەن بولسىمۇ، ئولتۇراق رايوننىڭ دەرۋازىسىدىن كىرەلمىگەن.
</S>
<S ID=40564>
   ئۇ دەل ئىشتىن چۈشۈشكە توغرا كەلگەن ۋاقىت بولۇپ، مەھەللىگە ئاپتوموبىللار لىق توختىتىلغان، ئوت ئۆچۈرۈش يولىلا ئەمەس، دەرۋازىنىڭ ئەتراپىغىمۇ ئاپتوموبىللار توشۇپ كەتكەنىدى.
</S>
<S ID=40565>
ئوت ئۆچۈرۈش ئاپتوموبىلى ئىچىگە كىرەلمەي، ئوت ئۆچۈرگۈچىلەر ئىلاجىسىز دەرۋازىنىڭ سىرتىدىن ئىچىگە قارىتىپ سۇ چېچىپ، نەچچە يۈز مېتىر يىراقلىقتىن ئوت ئۆچۈرگەن.
</S>
<S ID=40566>
   مۇخبىر كۆزىتىش جەريانىدا، بىر قانچە ئولتۇراق رايونىدا ‹‹ئوت ئۆچۈرۈش يولىنى ئىگىلىۋېلىش قەتئىي مەنئى قىلىنىدۇ›› دېگەن بەلگە چاپلاپ قويۇلغان، ھەتتا سېرىق سىزىق بىلەن دائىرە بەلگىلەپ قويۇلغان بولسىمۇ، ئوخشاشلا ئاپتوموبىل توختىتىلغانلىقىنى، ھەتتا چەكلەنگەن دائىرىنىڭ ئاپتوموبىل توختىتىش ئورنى قىلىنغانلىقىنى كۆرگەن.
</S>
<S ID=40567>
   ئوت ئۆچۈرۈش يولى ئوت ئاپىتى يۈز بەرگەندە ئوت ئۆچۈرۈش ئاپتوموبىلى قۇتقۇزۇش ئېلىپ بېرىشتا يۈرىدىغان يول، شۇنداقلا ئوت ئۆچۈرگۈچىلەرنىڭ تېز سۈرئەتتە نەق مەيدانغا بېرىپ ئوت ئۆچۈرۈپ، قۇتقۇزۇش ئېلىپ بېرىشىنىڭ كاپالىتى، جىددىي ئەھۋالغا تاقابىل تۇرۇش ئۈچۈن ئېلىپ قويۇلغان ھاياتلىق يولىدۇر.
</S>
<S ID=40568>
   18 – ئىيۇل سەھەر سائەت 2 لەردە، ئۈرۈمچى شەھىرى سۇجۇ يولىدىكى مەلۇم ئولتۇراق رايوندىكى بىر بىنانىڭ ئالدىغا دۆۋىلەپ قويۇلغان نەرسىلەرگە تۇيۇقسىز ئوت كېتىپ، ئوت تېز سۈرئەتتە كېڭەيگەن.
</S>
<S ID=40569>
ئوت ئۆچۈرۈش ئەترىتىدىكىلەر مەلۇماتنى تاپشۇرۇۋالغاندىن كېيىن تېز سۈرئەتتە نەق مەيدانغا يېتىپ كەلگەن.
</S>
<S ID=40570>
شەخسىي ئاپتوموبىللار ئوت ئۆچۈرۈش يولىنى ئىگىلىۋالغان بولغاچقا، ئوت ئۆچۈرگۈچىلەر ئىلاجىسىز ئوت كەتكەن ئورۇندىن 200 مېتىر يىراقلىقتا تۇرۇپ قۇتقۇزۇش ئېلىپ بارغان.
</S>
<S ID=40571>
ئوت بەش مىنۇت ئەتراپىدا كونترول قىلىنىپ، ئۆچۈرۈۋېلىنغان بولسىمۇ، ئوت ئۆچۈرۈش ۋاقتى كېچىكىپ قالغاچقا، نۇرغۇن زىيان بولغان.
</S>
<S ID=40572>
   قانۇننى ئومۇملاشتۇرۇش تەشۋىقاتى ۋە ھەل قىلىش ئەمەلىي تەدبىرىنىڭ بىرى كەم بولسا بولمايدۇ
</S>
<S ID=40573>
   ئۈرۈمچى شەھەرلىك ج خ ئىداىسى ئوت ئۆچۈرۈش تارماق ئەترىتى ئوتتىن مۇداپىئەلىنىش باشقارمىسىنىڭ باشلىقى جى جۈن مۇنداق دېدى: مۇناسىۋەتلىك قانۇن، بەلگىلىمىلەردە ئولتۇراق رايونلاردا ئوت ئۆچۈرۈش يولى تەسىس قىلىش تەلەپ قىلىنغان بولسىمۇ، بۇ يول ئىگىلىۋېلىنىپ، ئوت ئۆچۈرۈش، قۇتقۇزۇشتا قىلچىلىك ئەھمىيىتى بولمايۋاتىدۇ.
</S>
<S ID=40574>
   جى جۈن مۇخبىرغا مۇنداق دېدى: ئوت ئۆچۈرۈش تارماقلىرى ئوت ئۆچۈرۈش يوللىرىنىڭ راۋان، راۋان ئەمەسلىكىنى قەرەللىك تەكشۈرۈپ، ئېنىق لايىھەلەنگەن ئوت ئۆچۈرۈش يولىدا ئاپتوموبىل توختىتىپ زىيان كەلتۈرۈپ چىقارغان ئاپتوموبىل ئىگىلىرىنىڭ قانۇنىي مەسئۇلىيىتىنى سۈرۈشتۈرىدۇ.
</S>
<S ID=40575>
‹‹ئوت مۇداپىئە قانۇنى››دا ئوت ئۆچۈرۈش ئاپتوموبىلى يولىنى ئىگىلىۋېلىپ، توسۇۋېلىپ، قامال قىلىۋېلىپ ئوت ئۆچۈرۈش ئاپتوموبىلىنىڭ يۈرۈشىگە دەخلى قىلغانلارغا 5000 يۈەندىن يۇقىرى، 50 مىڭ يۈەندىن تۆۋەن جەرىمانە قويۇلىدۇ، دەپ بەلگىلەنگەن.
</S>
<S ID=40576>
   جى جۈن مۇنداق دېدى: ئوت كېتىش يوشۇرۇن ئامىللىرى ھەرىكەتچان ھالەتتە، ئوت ئۆچۈرۈش يولىنىڭ ئىگىلىنىۋېلىش ئەھۋالىنى تەكشۈرگەندە ئەھۋالدا ياخشىلىنىش بولسىمۇ، ناھايىتى تېزلا ئەسلىگە قايتىدۇ.
</S>
<S ID=40577>
مۇخبىرنىڭ يىنچۈەن يولىدىكى ئاپتوموبىلغا ئوت كەتكەن مەلۇم ئولتۇراق رايونىنى قايتا تەكشۈرۈش نەتىجىسى بۇ نۇقتىنى ئىسپاتلاپ بەردى: خوجىلىق بۆلۈمى ئوت ئاپىتى يۈز بەرگەندىن كېيىن ئاھالىلەرگە بولغان تەشۋىق – تەربىيەنى كۈچەيتىپ، ئوت ئۆچۈرۈش يولىدىكى ئەسكەرتىشنى كۆپەيتىپ، چەكلەش سىزىقىنى كۈچەيتكەن بولسىمۇ، ئوت ئۆچۈرۈش يولىدا يەنىلا ئاپتوموبىللار توختىغان.
</S>
<S ID=40578>
   بۇ ئولتۇراق رايون ئاپتوموبىل توختىتىش قىيىن بولۇش مەسىلىسىنى ھەل قىلىش ئۈچۈن ئىستېرېئولۇق ئاپتوموبىل توختىتىش ئورنى ياساش توغرىسىدا كۆپ قېتىم پىكىر ئالغان بولسىمۇ، قۇرۇلۇشتا ھازىرغىچە ئىلگىرىلەش بولمىغان.
</S>
<S ID=40579>
   پېشقەدەم ئوت ئۆچۈرۈش خادىمى ۋاڭ لىنىڭ قارىشىچە، ئاپتوموبىل توختىتىش ئورنى تەلىپى ئاپتوموبىلنىڭ تېز سۈرئەتتە كۆپىيىش ئېھتىياجىنى قاندۇرالماسلىق مەسىلىسىنى ئاممىۋى ئاپتوموبىل توختىتىش ئورۇنلىرىنى كۆپلەپ قۇرۇش ئارقىلىق ھەل قىلىش كېرەك ئىكەن.
</S>
<S ID=40580>
ئۇ مۇنداق دېدى: تەشۋىقاتنى كۈچەيتىش بىلەن بىللە، ئاپتوموبىل ئىگىلىرىگە ئوت ئۆچۈرۈش يولىنى ئىگىلىۋېلىشنىڭ زىيىنىنى ئېنىق تونۇتۇپ، ئاپتوموبىل توختىتىش مەسىلىسىنى ئۈنۈملۈك ھەل قىلغاندا، ئەھۋالدا تەدرىجىي ياخشىلىنىش بولىدۇ.
</S>
</TEXT>
/BODY
/DOC