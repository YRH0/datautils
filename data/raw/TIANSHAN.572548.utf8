<DOC>
<DOCID>TIANSHAN.572548</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-12-16 12:05:28</DATE>
</HEADER>
<BODY>
<HEADLINE>
<S ID=65600>
‹‹ياخشى تەشۋىقاتچى بولۇش مېنىڭ ئارزۇيۇم›› 
</S>
</HEADLINE>
<TEXT>
<S ID=65601>
ئاينۇر ئابلىمىت
</S>
<S ID=65602>
 ‹‹يۇرتداشلىرىم بىلەن بىللە پارتىيەگە مىننەتدارلىق بىلدۈرۈش مېنىڭ نىشانىم››
</S>
<S ID=65603>
 ئاتۇش شەھىرىنىڭ ئۈستۈن ئاتۇش بازىرىدا قانۇن ساۋاتلىرىنى ئومۇملاشتۇرۇش يولىدا ئىزدىنىۋاتقان، ئاممىنىڭ قانۇن – تۈزۈم ئېڭىنى ئۆستۈرۈشىگە يېتەكچىلىك قىلىپ كۆرۈنەرلىك ئۈنۈمگە ئېرىشكەن بىر پېشقەدەم پارتىيە ئەزاسى بار. ئۇ بولسىمۇ پارتىيەگە بولغان ساداقەتمەنلىكى ۋە تولۇپ تاشقان قىزغىنلىقى بىلەن قانۇننى ئومۇملاشتۇرۇش تەشۋىقاتچىسى بولۇشنى تاللىغان قۇربان ئۆمەردۇر.
</S>
<S ID=65604>
 قۇربان ئۆمەر پېنسىيەگە چىققان 16 يىلدىن بۇيان كونكرېت مىساللار ئارقىلىق چۈشىنىشلىك لېكسىيە ماتېرىيالى تەييارلاپ، كەنت ئاھالىلىرىگە ئالاقىدار قانۇن بىلىملەرنى تەشۋىق قىلىپ، ئۇلارنىڭ قانۇنىي ھوقۇق – مەنپەئىتىنى قوغداش ئېڭىنى كۈچەيتىپ كەلدى.
</S>
<S ID=65605>
 دېھقانچىلىقنىڭ ئارسال مەزگىلىدە موتوسىكلىت بىلەن كوچىلارنى ئارىلاپ، كەنت ئاھالىلىرىگە قانۇن بىلىملىرىنى تەشۋىق قىلىشنى دائىملىق ئادىتىگە ئايلاندۇردى.
</S>
<S ID=65606>
 ـ يۇرتداشلىرىمغا قانۇن بىلىملىرىنى تەشۋىق قىلغان چېغىمدا ئۆزۈمنى ئەڭ خۇشال ھېس قىلىمەن، بۇنىڭدىن چارچاش ھېس قىلمايمەن، دېدى قۇربان ئۆمەر.
</S>
<S ID=65607>
 قۇربان ئۆمەر ئەتراپىدا يۈز بېرىۋاتقان زور ئۆزگىرىشلەرنى خاتىرىلەپ مېڭىشنى ئادەت قىلغان بولۇپ، ئۇ كۈندىلىك خاتىرىسىگە مۇنۇلارنى يازغان: ‹‹دۆلىتىمىز بارغانسېرى قۇدرەت تېپىۋاتىدۇ، پارتىيەنىڭ ئاز سانلىق مىللەت ئاممىسىغا قىلىپ بېرىۋاتقان ياخشى ئىشلىرىنى ساناپ تۈگەتكىلى بولمايدۇ، بىز پارتىيەنىڭ مېھىر – شەپقىتىنى ئېسىمىزدە چىڭ ساقلىشىمىز كېرەك.
</S>
<S ID=65608>
پارتىيەگە يۇرتداشلىرىم بىلەن بىللە مىننەتدارلىق بىلدۈرۈش مېنىڭ نىشانىم››.
</S>
<S ID=65609>
 قۇربان ئۆمەر پارتىيەگە بولغان ھۆرمىتىنى بىلدۈرۈش ئۈچۈن ھويلىسىغا بايراق خادىسى تىكلەپ، خاتىرە كۈنلىرىدە ئائىلىسىدىكىلەر بىلەن بىللە دۆلەت بايرىقى چىقىرىدىكەن.
</S>
<S ID=65610>
ئۇ يەنە كەنت ئاھالىلىرىنىڭ كىتاب كۆرۈشىگە قولاي بولسۇن ئۈچۈن بىر ئېغىز ئۆيىنى دېھقانلار قىرائەتخانىسى قىپتۇ.
</S>
<S ID=65611>
 قۇربان ئۆمەر 2013 – يىلى ئوبلاست بويىچە ئەخلاق نەمۇنىچىلىرىنىڭ ‹‹ئىتتىپاق، دوستانە ئۆتۈش›› شەرىپىگە، 2015 – يىلى ئوبلاست بويىچە ‹‹مۇنەۋۋەر تەشۋىقاتچى›› شەرىپىگە، شۇ يىلى يەنە ئاپتونوم رايون بويىچە ئۆتكۈزۈلگەن ‹‹تۇنجى نۆۋەتلىك ئاساسىي قاتلام تەشۋىقاتچىلىرى مۇسابىقىسى››دە ئىلھاملاندۇرۇش مۇكاپاتىغا ئېرىشىپتۇ.
</S>
<S ID=65612>
 ‹‹جەمئىيەتنىڭ مۇقىم، ئىناق بولۇشى خاتىرجەم تىرىكچىلىك قىلىشىمىزنىڭ ئاساسى››
</S>
<S ID=65613>
 ‹‹ئىتتىپاقلىق بەخت، بۆلگۈنچىلىك ئاپەت. قالايمىقانچىلىق بولۇۋاتقان دۆلەتلەرنى كۆرۈۋاتىسىلەر، شۇنىڭدىن بىزنىڭ قانچىلىك بەختلىك، دۆلىتىمىزنىڭ قانچىلىك قۇدرەتلىك ئىكەنلىكىنى ھېس قىلغانسىلەر، جەمئىيەتنىڭ مۇقىم، ئىناق بولۇشى خاتىرجەم تىرىكچىلىك قىلىشىمىزنىڭ ئاساسى››.
</S>
<S ID=65614>
بۇ، ئاتۇش شەھىرىنىڭ سۇنتاغ يېزىسى باغلا كەنتىدىكى دېھقان تەشۋىقاتچى تىلىۋالدى قۇرباننىڭ لېكسىيەسىدىن ئۈزۈندە.
</S>
<S ID=65615>
 66 ياشلىق تىلىۋالدى قۇربان ئاتۇش شەھىرىنىڭ سۇنتاغ يېزىسى باغلا كەنتىدىكى قىزىقارلىق سۆز – ئىبارىلەر بىلەن ئاممىنى ئۆزىگە جەلپ قىلىپ لېكسىيە سۆزلەيدىغان يەرلىك تەشۋىقاتچى.
</S>
<S ID=65616>
باغلا كەنتىدىكىلەر تىلىۋالدى قۇرباننىڭ لېكسىيەسىنى ئاڭلاشنى ياخشى كۆرىدۇ، ئۇ لېكسىيە سۆزلىگەندە كونكرېت مىساللار ئارقىلىق كەنتىدىكىلەرنىڭ تۇرمۇشىدىكى زور ئۆزگىرىشلەرنى جانلىق سۈرەتلەپ بېرىپ، ھازىرقى بەختلىك تۇرمۇشنىڭ ئاسان قولغا كەلمىگەنلىكىنى، ئۇنىڭ قەدرىگە يېتىشنى يۇرتداشلىرىغا چۈشەندۈرىدۇ.
</S>
<S ID=65617>
 تىلىۋالدى قۇربان 2009 – يىلىدىن باشلاپ ياشلارنى يېتەكلەش، ئۇلارنىڭ مىللەتلەر ئىتتىپاقلىقى ۋە ئىجتىمائىي مۇقىملىقنى قوغداشقا بولغان تونۇشىنى ئۆستۈرۈش ئۈچۈن كەنتتە خالىس تەشۋىقاتچى بولغان.
</S>
<S ID=65618>
شۇنىڭدىن بۇيان ئۇ كۈندىلىك خەۋەرلەرنى تېلېۋىزور، گېزىتلەردىن تولۇق كۆرۈپ، كەنت مەدەنىيەت ئۆيىدە تەشۋىق قىلىشقا تېگىشلىك ماتېرىياللارنى ئەستايىدىل رەتلەپ، ئۆگىنىپ، تەسىراتىنى خاتىرىلەپ، تۇرمۇشىدىكى ئۆزگىرىشلەرنى چۈشەندۈرۈشكە تىرىشقان.
</S>
<S ID=65619>
ئۇ ھەر قېتىملىق لېكسىيەدىن بۇرۇن ئاساسىي قاتلامغا چوڭقۇر چۆكۈپ، كۆپچىلىكنىڭ ئارزۇسىنى ئىگىلەپ، ئاندىن لېكسىيە تېمىسىنى بېكىتكەن. كۆپ يىللىق لېكسىيە سۆزلەش تەجرىبىسى ئۇنىڭ تەشۋىقات خىزمىتىگە بولغان تونۇشىنى تېخىمۇ چوڭقۇرلاشتۇرغان.
</S>
<S ID=65620>
 ھازىرقى بەختلىك تۇرمۇشىمىز پارتىيەنىڭ ياخشى سىياسىتى ۋە نىشانلىق ياردەم بېرىۋاتقان ئۆلكە، شەھەرلەرنىڭ ياردىمىنىڭ نەتىجىسى، شۇڭا بىز ھەر ۋاقىت پارتىيەگە مىننەتدارلىق بىلدۈرۈشنى ئەستىن چىقارماسلىقىمىز، بۇنى ئاممىغا چۈشەندۈرۈپ تۇرۇشىمىز كېرەك، دېدى تىلىۋالدى قۇربان.
</S>
<S ID=65621>
 سەككىز يىلدىن بۇيان ئۇنىڭ تەشۋىق – تەربىيەسىنىڭ تۈرتكىسىدە كەنتتىكى ياشلار سىرتقا چىقىپ ئىشلەپ ئائىلىسىنىڭ كىرىمىنى ئاشۇرىدىغان، ياشانغانلار كەنت كومىتېتىنىڭ پائالىيەتلىرىگە ئاكتىپ قاتنىشىدىغان بولدى، كەنتتىكىلەرنىڭ نامراتلىقتىن قۇتۇلۇپ بېيىش ئىرادىسى تېخىمۇ كۈچەيدى.
</S>
<S ID=65622>
 ‹‹پارتىيەنىڭ ياخشى تەشۋىقاتچىسى بولىمەن››
</S>
<S ID=65623>
 ئابدۇكېرىم مۇھەممەت 70 ياشتىن ئاشقان پېشقەدەم پارتىيە ئەزاسى.
</S>
<S ID=65624>
ئۇ 1985 – يىلى 5 – ئايدا ئاتۇش شەھىرى ئاغۇ يېزىلىق پارتكومنىڭ شۇجىلىقىغا تەيىنلەنگەندىن كېيىن پۇختا نەزەرىيەۋى ئاساسى ۋە مول تەجرىبىسىگە تايىنىپ، پارتىيەلىك كادىرلارنىڭ ئىدىيەۋى قۇرۇلۇشىنى كۈچەيتىشنى چىڭ تۇتۇپ ئىشلەپ، 1986 – يىلى ئوبلاست بويىچە ‹‹ئۈلگىلىك پارتىيە ئەزاسى›› شەرىپىگە ئېرىشكەن ئىكەن.
</S>
<S ID=65625>
 ئابدۇكېرىم مۇھەممەت 1998 – يىلى پېنسىيەگە چىققان بولسىمۇ، پۇرسەت بولسىلا لېكسىيە سۆزلەشكە قاتنىشىپ، ئاممىغا پارتىيەنىڭ ياخشى سىياسەتلىرىنى تەشۋىق قىلىپ كەپتۇ.
</S>
<S ID=65626>
ئۇ مۇنداق دېدى: پېشقەدەم پارتىيە ئەزاسى بولۇش سۈپىتىم بىلەن ئۆمرۈمنىڭ ئاخىرىغىچە پارتىيەنىڭ ياخشى سىياسەتلىرىنى تېخىمۇ كۆپ ئاممىغا يەتكۈزىدىغان ياخشى تەشۋىقاتچىسى بولۇش مېنىڭ ئارزۇيۇم.
</S>
<S ID=65627>
 ھازىر ئابدۇكېرىم مۇھەممەت ياشانغانلار پائالىيەت مەركىزىنىڭ دەم ئېلىشقا چىققان كادىرلار پارتىيە ياچېيكىسىنىڭ مۇئاۋىن شۇجىسى بولۇپ، پېشقەدەم كادىرلارنى ئايدا ئىككى قېتىم ئۆگىنىشكە، كۈندە بىر قېتىم خەۋەر كۆرۈشكە تەشكىللەپ تۇرىدىكەن.
</S>
</TEXT>
/BODY
/DOC