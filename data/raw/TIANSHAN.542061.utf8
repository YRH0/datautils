<DOC>
<DOCID>TIANSHAN.542061</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-08-17 16:45:40</DATE>
</HEADER>
<BODY>
<HEADLINE>
<S ID=40432>
مۇھەببەتلىك قەلىبتە مىننەتدارلىق تۇيغۇسى
</S>
</HEADLINE>
<TEXT>
<S ID=40433>
 ئوسمان ئوبۇل، شەكىلە دىلمۇرات
</S>
<S ID=40434>
   ئونسۇ ناھىيەسىنىڭ توخۇلا يېزىسىدىكى ياڭ مىنجۇڭنىڭ ئائىلىسىدىكىلەر 9 – ئىيۇل ئەتىگەندىلا ئىشلەمچىلەر بىلەن بىللە ئېتىزدا كۈزلۈك سەۋزە تېرىش بىلەن ئالدىراش بولۇپ كەتتى.
</S>
<S ID=40435>
ياڭ مىنجۇڭنىڭ دېيىشىچە، ئۇ بۇ يىل ئەتىيازدا 280 مو يەرگە سەۋزە، 300 مو يەرگە بەرەڭگى تېرىغان بولۇپ، ئەتىيازدا تېرىغان سەۋزىلىرىنىڭ ھەر كىلوگىرامىنى 2.8 يۈەندىن سېتىپ، ھەر موسىدىن 5000 يۈەن ئەتراپىدا كىرىم قىپتۇ.
</S>
<S ID=40436>
   بۇ يىل 63 ياشقا كىرگەن ياڭ مىنجۇڭ 1972 – يىلى چۇڭچىڭدىن ئونسۇغا كېلىپ تېرىقچىلىق قىلدى.
</S>
<S ID=40437>
بۇ يەردە ئۇزاق يىل ياشاش ۋە ئىشلەش جەريانىدا، ئۇنىڭ ئونسۇغا مېھرى چۈشۈپ قالدى.
</S>
<S ID=40438>
   ئىلگىرى يەرلىرىمگە شال، بۇغداي قاتارلىق زىرائەتلەرنى تېرىغانىدىم.
</S>
<S ID=40439>
كېيىن سەۋزە سودىسىنىڭ تېز بولۇۋاتقانلىقىنى سېزىپ، يەرلىرىمگە سىناق تەرىقىسىدە سەۋزە تېرىپ، ئويلىغىنىمدىن ئوبدان كىرىم قىلدىم، دېدى ياڭ مىنجۇڭ.
</S>
<S ID=40440>
   بۇلتۇر ياڭ مىنجۇڭنىڭ سەۋزىدىن كۆپ كىرىم قىلغانلىقىنى كۆرگەن قوشنىلىرىمۇ بەس – بەستە سەۋزە تېرىشقا باشلىدى، بىراق ئۇلار تېرىغان سەۋزىلەر كىچىك، ھوسۇلى تۆۋەن بولغانلىقتىن، تۈزۈك پۇل تاپالمىدى.
</S>
<S ID=40441>
بۇنى كۆرگەن ياڭ مىنجۇڭ كۈندە دېگۈدەك ئۇيغۇر دېھقانلارنىڭ ئېتىزىغا بېرىپ، ئۇلارغا سەۋزە تېرىش تېخنىكىسىنى ئۆگەتتى، كەنتتىكىلەرمۇ ئۇنىڭدىن پەرۋىش ھالقىلىرىنى قېتىرقىنىپ ئۆگىنىدىغان بولدى.
</S>
<S ID=40442>
   ئون يىل ئىلگىرى مەنمۇ سەۋزە تېرىپ باققان، بىراق تۈزۈك كىرىم قىلالمىغانىدىم.
</S>
<S ID=40443>
كېيىن ياڭ مىنجۇڭنىڭ سەۋزە تېرىپ پۇل تاپقانلىقىنى كۆرۈپ، ئۇنىڭدىن سەۋزە تېرىش تېخنىكىسىنى ئۆگەندىم.
</S>
<S ID=40444>
ئۇ ھەپتىدە بىر قېتىم كېلىپ ماڭا تېخنىكا ئۆگەتتى.
</S>
<S ID=40445>
ھازىر تېرىغان سەۋزىلىرىمنىڭ سۈپىتى ياخشى، ھوسۇلى يۇقىرى بولۇۋاتىدۇ.
</S>
<S ID=40446>
ئەتىيازدا تېرىغان سەۋزىلىرىمنى يۇقىرى باھادا سېتىپ، خېلى ئوبدان كىرىم قىلدىم، دېدى ياڭ مىنجۇڭنىڭ قوشنىسى ئېلى مەمەت.
</S>
<S ID=40447>
   توخۇلا يېزىسىدىكى سەۋزە تېرىيدىغان دېھقانلارنىڭ كۆپىيىشى ۋە سەۋزە تېرىلغۇ كۆلىمىنىڭ كېڭىيىشىگە ئەگىشىپ، ياڭ مىنجۇڭ باش قاتۇرىدىغان مەسىلىلەرمۇ كۆپەيدى.
</S>
<S ID=40448>
ھازىرچە سەۋزىنىڭ بازىرى ياخشى بولۇپ، دېھقانلارنىڭ كىرىمى ئېشىۋاتقىنى بىلەن، باھا تۆۋەنلەپ، سېتىش كاپالەتكە ئىگە بولمىسا، دېھقانلار ۋە ئۆزىنىڭ ئەمگىكى بىكار بولۇپ كېتەتتى.
</S>
<S ID=40449>
شۇنىڭ بىلەن ياڭ مىنجۇڭ توخۇلا يېزىسىدىكى كۆكتات تېرىقچىلىق چوڭ ئائىلىلىرىنى كۆكتاتچىلىق كەسپىي ھەمكارلىق كوپىراتىپى قۇرۇشقا سەپەرۋەر قىلدى.
</S>
<S ID=40450>
نەتىجىدە بۇ يىل مايدا ياڭ مىنجۇڭنىڭ باشلامچىلىقىدا 17 كۆكتاتچىلىق ئائىلىسىدىن تەشكىللەنگەن كۆكتاتچىلىق كەسپىي ھەمكارلىق كوپىراتىپى قۇرۇلدى.
</S>
<S ID=40451>
كوپىراتىپ ئەزالىرى تېرىغان سەۋزىلەر تېخنىكىلىق تەلەپ بويىچە پەرۋىش قىلىنغاچقا، سەۋزىدىن مول ھوسۇل ئېلىندى.
</S>
<S ID=40452>
ئېلى مەمەت بۇ يىل ئەتىيازدا 12 مو يەرگە تېرىغان سەۋزىلىرىنىڭ كۆپ قىسمىنى سېتىپ بولۇپ، ئازراقى ئېشىپ قالدى.
</S>
<S ID=40453>
9 – ئىيۇل ياڭ مىنجۇڭ ئۇنىڭغا كوپىراتىپنىڭ ئالدىنقى مەزگىلدە ئېشىپ قالغان سەۋزىلىرىنى توپ سېتىشقا زاكاز ئالغانلىقىنى، ئېلى مەمەتنىڭ ساتالمىغان سەۋزىلىرىنى ئەتە كوپىراتىپقا ئەكىلىپ ئۆتكۈزۈشىنى ئېيتتى.
</S>
<S ID=40454>
   ياڭ مىنجۇڭنىڭ دېيىشىچە، ھازىر ئېتىزغا كۈندە ئۈچ – تۆت خېرىدار سەۋزە ئالغىلى كېلىۋېتىپتۇ.
</S>
<S ID=40455>
ھەر مو يەرنىڭ بىرلىك ھوسۇلى 3 توننىغا يېتىدىكەن، ھەر كىلوگىرام سەۋزە توپ باھادا 2.8 يۈەندىن سېتىلىۋېتىپتۇ.
</S>
<S ID=40456>
مۇشۇ بويىچە ھېسابلىغاندا دېھقانلار ھەر مو يەردىن 5000 يۈەن ئەتراپىدا كىرىم قىلالايدىكەن.
</S>
<S ID=40457>
   44 يىلدىن بۇيان بۇ تۇپراقتا ياشىدىم، بۇ جەرياندا يۇرتداشلار ماڭا نۇرغۇن ئىشلاردا يار – يۆلەك بولدى، مەنمۇ ئۇلارغا قولۇمدىن كېلىشىچە ياردەم قىلىشقا تىرىشتىم.
</S>
<S ID=40458>
ئەينى ۋاقىتتا تېخىمۇ كۆپ نامرات دېھقاننى بالدۇرراق نامراتلىقتىن قۇتۇلدۇرۇپ بېيىش يولىغا يېتەكلەش ھەم كۆكتاتلىرىنىڭ سېتىش يوللىرىنى كېڭەيتىش ئۈچۈن بۇ كوپىراتىپنى قۇرغانىدىم.
</S>
<S ID=40459>
ھازىر دەسلەپكى ئۈنۈمنى كۆرۈپ بەك خۇش بولدۇم، دېدى ياڭ مىنجۇڭ.
</S>
<S ID=40460>
‏
</S>
</TEXT>
/BODY
/DOC