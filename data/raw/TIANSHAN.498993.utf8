<DOC>
<DOCID>TIANSHAN.498993</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-02-18 18:59:03</DATE>
</HEADER>
<BODY>
<HEADLINE>
<S ID=12870>
دېھقانلار خاس يېزا ئىگىلىكىدىن ‹‹قاناتلاندى››
</S>
</HEADLINE>
<TEXT>
<S ID=12871>
  ئابدۇسالام قادىر
</S>
<S ID=12872>
   غۇلجا شەھىرىنىڭ كېپەكيۈز يېزىسى ئىتتىپاق كەنتى يېقىنقى يىللاردىن بۇيان يېزا ئىگىلىك كەسىپ قۇرۇلمىسىنى دادىل تەڭشەپ، خاس تېرىقچىلىق ۋە باقمىچىلىق كەسىپلىرىنى يولغا قويۇپ، توخۇ باقمىچىلىقى ۋە كۆكتاتچىلىقنى تۈۋرۈك كەسىپ قاتارىدا چىڭ تۇتۇپ، كۆلەملەشتۈرۈش ۋە كەسىپلەشتۈرۈشنى ئىشقا ئاشۇرۇپ، دېھقانلار كىرىمىنىڭ ئېشىشىغا ئاساس سالدى.
</S>
<S ID=12873>
   ئىتتىپاق كەنتى غۇلجا شەھىرىدىن سەككىز كىلومېتىر كېلىدىغان بولۇپ، شەھەرنىڭ تەرەققىيات ئېھتىياجى ئۈچۈن 2012 – يىلى بۇ كەنتتىكى دېھقانلارنىڭ بىر قىسىم تېرىلغۇ يەرلىرى ئېلىنىپ، كەنتنىڭ ئومۇمىي تېرىلغۇ يېرى 4580 موغا چۈشۈپ قالدى.
</S>
<S ID=12874>
بۇ جەرياندا كەنتتىكى يېرى ئېلىنغان بىر قىسىم دېھقانلار غۇلجا شەھەر ئىچىدىن ئۆي سېتىۋېلىپ، تىجارەت بىلەن شۇغۇللاندى.
</S>
<S ID=12875>
ئەمما يېرى ئازايغان بەزى دېھقانلارنىڭ كىرىمى ئازىيىپ كەتتى.
</S>
<S ID=12876>
بۇ ئەھۋالغا قارىتا كەنت ‹‹ئىككى كومىتېتى›› مۇزاكىرە قىلىش ئارقىلىق كەنتنىڭ شەھەرگە يېقىن بولۇشتەك ئەۋزەللىكىدىن پايدىلىنىپ، يېزا ئىگىلىك كەسىپ قۇرۇلمىسىنى تەڭشەپ، يىلدا تەكرار ھوسۇل ئېلىنىدىغان كۆكتاتچىلىق كەسپىنى ۋە توخۇ باقمىچىلىقىنى راۋاجلاندۇرۇش، كېڭەيتىش، كۆلەملەشتۈرۈشنى يولغا قويدى.
</S>
<S ID=12877>
دېھقانلارنى ئىلمىي تېرىقچىلىق ۋە باقمىچىلىق قىلىشقا يېتەكلەپ، ھەر يىلى 500گە يېقىن دېھقاننى كۆكتاتچىلىق، باقمىچىلىققا دائىر تېخنىكا بويىچە تەربىيەلىدى.
</S>
<S ID=12878>
كەنتتە كۆكتاتچىلىق بازىسى بەرپا قىلىپ، دېھقانلارنى كۆكتات مايسىسى، ئوغۇت بىلەن ھەقسىز تەمىنلەپ، تېرىلغۇ يەردىن تەكرار ھوسۇل ئېلىشنى ئومۇملاشتۇردى.
</S>
<S ID=12879>
كەنتتە ئۈلگە ئېتىزى ۋە ئۈلگىلىك ئائىلىلەرنى بارلىققا كەلتۈرۈپ، ئىلغار تېخنىكا، يېڭى سورتلارنى كېڭەيتىپ، تېرىقچىلىقنىڭ ماشىنىلىشىشىنى %100كە يەتكۈزۈپ، دېھقانلارنى كۆكتاتچىلىق بىلەن شۇغۇللىنىشقا ئىلھاملاندۇردى.
</S>
<S ID=12880>
بۇنىڭ بىلەن دېھقانلار بەرەڭگى، مۇچ، شوخلا، تەرخەمەك، تاسما پۇرچاق، پىدىگەن، يېسسىۋېلەك قاتارلىق كۆكتاتلارنى تەكرار تېرىپ كىرىمىنى كۆپەيتتى.
</S>
<S ID=12881>
   ئىتتىپاق كەنتىنىڭ 1 – گۇرۇپپىسىدىكى ئابدۇراخمان ئابلىز يېقىنقى بىرقانچە يىلدا تېرىقچىلىق كۆلىمىنى كېڭەيتىپ ۋە زامانىۋى تېرىقچىلىق ئۇسۇلىنى قوللىنىپ، يىللىق كىرىمىنى 80 مىڭ يۈەنگە يەتكۈزدى.
</S>
<S ID=12882>
ئۇ مۇنداق دېدى: 17 مو تېرىلغۇ يېرىمگە يىلدا بەرەڭگى تېرىپ، 6 – ئاينىڭ باشلىرىدا يىغىۋالىمەن، ئارقىدىن ئورنىغا يېسسىۋېلەك تېرىپ يىلدا ئىككى قېتىم ھوسۇل ئالىمەن.
</S>
<S ID=12883>
يېزىدا ئەسلىھەلىك يېزا ئىگىلىك كەسپىنىڭ يولغا قويۇلۇشىغا ئەگىشىپ، تېرىلغۇ يەر ھۆددە ئېلىپ، پارنىك كۆكتاتچىلىقى بىلەن شۇغۇللىنىپ، كۆكتات پارنىكىنى ئونغا يەتكۈزدۈم.
</S>
<S ID=12884>
پارنىكتا ھەر يىلى پەسىلسىز كۆكتات ئىشلەپچىقىرىمەن.
</S>
<S ID=12885>
   ھازىر ئىتتىپاق كەنتىدە كۆكتات تېرىقچىلىق ئائىلىسى 128گە، كۆكتات تېرىلغۇ كۆلىمى 1500 موغا يېتىپ، مو بېشى ساپ كىرىمى 4000 يۈەندىن ئاشتى، دېھقانلارنىڭ كىشى بېشى يىللىق كىرىمى 700 يۈەن كۆپەيدى.
</S>
<S ID=12886>
بۇ كەنتتە يەنە توخۇ باقمىچىلىق ئائىلىسى 65كە، بېقىلىۋاتقان توخۇ 136 مىڭ 750كە، يىللىق ئىشلەپچىقىرىلغان تۇخۇم 205 مىڭ توننىغا يەتتى.
</S>
<S ID=12887>
   ئىتتىپاق كەنتى پارتىيە ياچېيكىسىنىڭ شۇجىسى، كەنت ئاھالە كومىتېتىنىڭ مۇدىرى نۇرەخمەت مىجىت مۇنداق دېدى: بىز يېرى ئېلىنغان ئائىلىلەردىكى ئەمگەك كۈچلىرىنى كەسپىي ماھارەت بويىچە تەربىيەلەپ، 18 كىشىنى شەھەردە ئىشقا ئورۇنلاشتۇردۇق، يەتتە كىشى ئۆز ئالدىغا ئىگىلىك تىكلىدى.
</S>
<S ID=12888>
بۇلتۇر كۆكتات ھوسۇلى بىر ھەسسە ئېشىپ، دېھقانلارنىڭ كىشى بېشى كىرىمى 12 مىڭ 300 يۈەندىن ئاشتى.
</S>
<S ID=12889>
بۇ يىل يەنە 2 –، 3 – كەسىپنى جانلاندۇرۇپ، دېھقانلارنىڭ كىرىمىنى كۆپەيتىش پىلانىنى تۈزدۇق.
</S>
<S ID=12890>
‏
</S>
</TEXT>
/BODY
/DOC