<DOC>
<DOCID>TIANSHAN.552842</DOCID>
<HEADER>
<CLASS>شىنجاڭ</CLASS>
<DATE>2016-09-26 10:50:38</DATE>
</HEADER>
<BODY>
<HEADLINE>
<S ID=50464>
ئېلېكتىرونلۇق سودا كارخانىلىرىنىڭ تەرەققىياتىدىكى يېڭى پۇرسەت
</S>
</HEADLINE>
<TEXT>
<S ID=50465>
  ئەكبەر ئىسمائىل
</S>
<S ID=50466>
   ئالاقە تورى (ئىنتېرنېت) تۇرمۇشىمىزدا كەم بولسا بولمايدىغان مەزمۇنغا ئايلانغان بۈگۈنكى كۈندە، ئېلېكتىرونلۇق سودا ئارقىلىق تەرەققىياتنى كۆزلەش ئەنئەنىۋى كارخانىلار ئەھمىيەت بېرىدىغان مۇھىم نۇقتىغا ئايلاندى.
</S>
<S ID=50467>
5 – نۆۋەتلىك جۇڭگو ئاسىيا – ياۋروپا كۆرگەزمىسىدە ئېلېكتىرونلۇق سودىنىڭ يارقىن نۇقتىغا ئايلىنىشىمۇ دەل بۇنىڭ دەلىلىدۇر.
</S>
<S ID=50468>
ئېلىمىز، ھەتتا دۇنيا مىقياسىدا ئېلېكتىرونلۇق سودا ساھەسىدە شۆھرەت قازانغان ‹‹ئەلىبابا›› تور تېخنىكىسى چەكلىك مەسئۇلىيەت شىركىتى (تۆۋەندە ‹‹ئەلىبابا›› گۇرۇھى دەپ ئېلىندى) 20 – سېنتەبىر شىنجاڭ خەلقئارا كۆرگەزمە مەركىزىدە ئاخبارات ئېلان قىلىش يىغىنى ئېچىپ، ئوتتۇرا ئاسىيا ئەللىرىدە كەسىپ ئېچىش پىلانىنى ئوتتۇرىغا قويدى.
</S>
<S ID=50469>
بۇ نۆۋەتلىك جۇڭگو ئاسىيا – ياۋروپا كۆرگەزمىسى كۆرگەزمە شەكلىدە يېڭىلىق يارىتىپ، ‹‹ئەلىبابا›› گۇرۇھىنىڭ توردىكى ئەۋزەللىكىدىن پايدىلىنىپ، ‹‹ئالاھىدە مەھسۇلاتلار+دۆلەت سارىيى››، ‹‹ئالاھىدە مەھسۇلاتلار+شىنجاڭ ناھىيەلەر سارىيى›› شەكلىدە جۇڭگو ئاسىيا – ياۋروپا كۆرگەزمىسىنى توردا نامايان قىلدى.
</S>
<S ID=50470>
   يېقىنقى يىللاردىن بۇيان ئاپتونوم رايونىمىزدىكى ۋىلايەت، ئوبلاستلاردا ئېلېكتىرونلۇق سودا قىزغىنلىقى كۆتۈرۈلۈپ، دېھقان – چارۋىچىلار ئېلېكتىرونلۇق سودىغا تايىنىپ يېزا ئىگىلىك مەھسۇلاتلىرىنى توردا ئاپتونوم رايونىمىز، شۇنداقلا ئىچكىرى ئۆلكىلەرگە سېتىپ، سېتىلىش يولى تار بولۇشتەك ھالەتنى ئۆزگەرتىشكە باشلىدى.
</S>
<S ID=50471>
‹‹ئەلىبابا›› گۇرۇھىمۇ دۆلەتنىڭ ‹‹بىر بەلباغ، بىر يول›› ئىستراتېگىيەسىگە پائال ئاۋاز قوشۇپ، ئاپتونوم رايونىمىزنىڭ ئېلېكتىرونلۇق سودا ئىشلىرىغا يېقىندىن ھەمدەمدە بولۇپ، ‹‹تاۋباۋ›› تورىدا كۆپ قېتىم شىنجاڭ مەھسۇلاتلىرىنى تونۇشتۇرۇپ سېتىش مەخسۇس پائالىيىتى ئۆتكۈزدى.
</S>
<S ID=50472>
بۇ نۆۋەتلىك كۆرگەزمە مەزگىلىدىمۇ ‹‹تاۋباۋ›› تورىدا ‹‹ھەقىقىي شىنجاڭ›› پائالىيىتى ئۆتكۈزۈپ، ئاپتونوم رايونىمىزنىڭ تۈجۈپىلەپ تاللانغان رايون خاسلىقىغا ئىگە يېمەك – ئىچمەك، يېزا ئىگىلىك مەھسۇلاتلىرىنى توردا تونۇشتۇردى.
</S>
<S ID=50473>
   ئېلېكتىرونلۇق سودىنىڭ جانلىنىشى ئاپتونوم رايونىمىزدىكى دېھقان – چارۋىچىلارنىڭ يانچۇقىنى توملاش بىلەن بىللە، ئۆز نۆۋىتىدە يەنە ئاپتونوم رايونىمىزدىكى كارخانىلارنى زور تەرەققىيات تەسەۋۋۇرىغا ۋە پۇرسەتكە ئېرىشتۈردى.
</S>
<S ID=50474>
   شىنجاڭ ‹‹ئالماس›› يۇمشاق دېتال چەكلىك مەسئۇلىيەت شىركىتى بۇ نۆۋەتلىك كۆرگەزمىگە مۇستەقىل تەتقىقات نەتىجىسى بولغان ‹‹مۇلازىم›› سۇپىسىنى قاتناشتۇرۇپ، جايلاردىن ۋاكالەتچى ئىزدەش ۋە باشقا شىركەتلەر بىلەن ھەمكارلىشىشنى ئاساسلىق مەقسەت قىپتۇ.
</S>
<S ID=50475>
شىركەتنىڭ قۇرغۇچىسى تۇرسۇن قۇربان نەچچە كۈندىن بۇيان، كۆرگەزمىگە قاتناشقان خېلى كۆپ مىللىي پۇقراۋى كارخانىلار بىلەن سانلىق مەلۇمات ئانالىزى، ئېلېكتىرونلۇق سودا ھەمكارلىقى توغرىسىدا پاراڭلىشىپتۇ.
</S>
<S ID=50476>
ئۇنىڭ ئېيتىشىچە، ئاپتونوم رايونىمىزدىكى شىركەتلەر يېقىنقى بىر نەچچە يىلدا سانلىق مەلۇمات ئانالىزىغا ئەھمىيەت بېرىۋېتىپتۇ، بۇ ئېلېكتىرونلۇق سودىنىڭ مىللىي كارخانىلار ئارىسىدا بارا – بارا ئېتىراپقا ئېرىشىۋاتقانلىقىنىڭ ئىپادىسى ئىكەن.
</S>
<S ID=50477>
   قۇرۇلغىنىغا 16 يىل بولغان شىنجاڭ ‹‹ئالماس›› يۇمشاق دېتال چەكلىك مەسئۇلىيەت شىركىتى سانائەت ۋە ئۇچۇرلاشتۇرۇش مىنىستىرلىقىنىڭ ‹‹قوش يۇمشاق دېتال›› سالاھىيىتىگە ئېرىشكەن بولۇپ، ئاپتونوم رايونىمىزدا ئېلېكتىرونلۇق سودىغا بىرقەدەر بالدۇر تۇتۇش قىلغان مىللىي شىركەت ھېسابلىنىدۇ.
</S>
<S ID=50478>
ئۇقۇشىمچە، بۇ شىركەت ئېلېكتىرونلۇق سودىنىڭ ئىچكىرى ئۆلكىلەر، شۇنداقلا دۇنيا مىقياسىدىكى تەرەققىياتى ۋە كەلگۈسى يۈزلىنىشىنى مۆلچەرلەپ، ئاپتونوم رايونىمىزنىڭ ئەمەلىيىتىگە ماس كېلىدىغان قوش تىللىق تاماق بۇيرىتىش سۇپىسى قۇرۇش پىلانىنى ئوتتۇرىغا قويۇپتۇ ۋە بۇلتۇر سەككىز ئاي ۋاقىتتا ئەقلىي ئىقتىدارلىق ئالاقە ئۈسكۈنىلىرىگە ماسلاشتۇرۇلغان ‹‹مۇلازىم›› سۇپىسىنى تەتقىق قىلىپ تۈزۈپ، ئاپتونوم رايونىمىزنىڭ بۇ جەھەتتىكى بوشلۇقىنى تولدۇرۇپتۇ.
</S>
<S ID=50479>
شىركەت ئۈرۈمچى شەھىرىنىڭ تەڭرىتاغ رايونىدىكى ئۈچ ئاشخانا بىلەن ھەمكارلىشىپ، بۇ سۇپىنى ئىككى ئاي سىناق قىلغاندىن كېيىن، بۇلتۇر ئۆكتەبىردە ‹‹مۇلازىم›› سۇپىسىنى رەسمىي ئېچىپتۇ.
</S>
<S ID=50480>
تۇرسۇن قۇرباننىڭ ئېيتىشىچە، بىر يىللىق تەرەققىيات ئارقىلىق ھازىر ئۈرۈمچى شەھىرىدە 50 مىڭ كىشى بۇ سۇپىغا ئەزا بوپتۇ، 30 مىڭدىن كۆپرەك ئەزا بۇ سۇپا ئارقىلىق تاماق زاكاز قىلىۋېتىپتۇ.
</S>
<S ID=50481>
   ھەر نۆۋەتلىك جۇڭگو ئاسىيا – ياۋروپا كۆرگەزمىسى كارخانىلار ھەمكارلىقىدا سۇپىلىق رولىنى ياخشى ئۆتەپ كەلدى، بۇ نۆۋەتلىك كۆرگەزمىدە ئەنئەنىۋى كارخانىلار بىلەن كومپيۇتېر، تور شىركەتلىرى ئېلېكتىرونلۇق سودا جەھەتتىكى ھەمكارلىق توغرىسىدا ئورتاق ئىزدەندى.
</S>
<S ID=50482>
پىچان ‹‹دىلخۇش›› مىللىي كىيىم – كېچەك لايىھەلەش شىركىتىنىڭ دىرېكتورى ئابدۇرېشىت مېلىك كۆرگەزمىدە ‹‹ئېتىبار›› تور سودا شەھەرچىسى بىلەن ھەمكارلىق رامكا كېلىشىمى ئىمزالىدى.
</S>
<S ID=50483>
ئۇ مۇنداق دېدى: ئۇزاقتىن بۇيان ئېلېكتىرونلۇق سودا ئارقىلىق شىركەتنىڭ تەسىرىنى كېڭەيتىپ، شىركەت تەرەققىياتىنى تېزلىتىشنى ئويلاپ كەلگەنىدۇق.
</S>
<S ID=50484>
بۇ قېتىم ‹‹ئېتىبار›› تور سودا شەھەرچىسى بىلەن ھەمكارلاشتۇق، كەلگۈسىدە ‹‹دىلخۇش›› ماركىسىدىكى كىيىم – كېچەكلىرىمىز ‹‹ئېتىبار›› تور سودا شەھەرچىسى ئارقىلىق ئاپتونوم رايونىمىزنىڭ ھەر قايسى جايلىرىغا، ھەتتا ئىچكىرى ئۆلكىلەر، چەت ئەللەرگىچە سېتىلىدۇ.
</S>
<S ID=50485>
   ‹‹ئېتىبار›› تور سودا شەھەرچىسى بۇ نۆۋەتلىك كۆرگەزمىدە كۆپ نەپ ئالغان تور شىركىتى بولۇپ، 200گە يېقىن شىركەت بىلەن ھەمكارلىق توغرىسىدا سۆھبەتلىشىپ، 60 نەچچە شىركەت بىلەن ئىستراتېگىيەلىك ھەمكارلىق كېلىشىمى ئىمزالاپتۇ.
</S>
<S ID=50486>
‹‹ئېتىبار›› تور سودا شەھەرچىسىنىڭ قۇرغۇچىسى ئەسقەر ھاجى مۇنداق دېدى: دۆلەت ئوتتۇرىغا قويغان ‹‹بىر بەلباغ، بىر يول›› ئىستراتېگىيەسى، ‹‹ئېنتىرنېت+›› قۇرۇلۇشى بىزگە زور تەرەققىيات پۇرسىتى يارىتىپ بەردى، جۇڭگو ئاسىيا – ياۋروپا كۆرگەزمىسى بولسا بۇ پۇرسەتنى ئەمەلىي ئۈنۈمگە ئۆزگەرتىدىغان سۇپا ھازىرلىدى.
</S>
<S ID=50487>
   ‹‹بىر بەلباغ، بىر يول›› ئىستراتېگىيەسى ئوتتۇرىغا قويۇلغان بىر قانچە يىل مابەينىدە، ئېلىمىزنىڭ يىپەك يولى بويىدىكى دۆلەت ۋە رايونلار بىلەن بولغان چېگرا سودىسى يىلسېرى كۆپىيىپ، يېڭى رېكورتلار يارىتىلدى، بۇ ئۆز نۆۋىتىدە ئېلېكتىرونلۇق سودىنىمۇ ئەۋزەل شارائىت ۋە پۇرسەتكە ئىگە قىلدى.
</S>
<S ID=50488>
ئاپتونوم رايونىمىز يىپەك يولى ئىقتىساد بەلبېغىدىكى يادرولۇق رايون بولۇش سۈپىتىدە ئوتتۇرا ئاسىيا ئەللىرى ۋە ئىچكى ئۆلكىلەر بىلەن بولغان سودىدا زور ئەۋزەللىكلەرگە ئىگە.
</S>
<S ID=50489>
ئېلېكتىرونلۇق سودا ئاپتونوم رايونىمىزنىڭ مەھسۇلاتلىرىنى شەرقتە ئىچكىرى ئۆلكىلەرگە، غەربتە ئوتتۇرا ئاسىيا ئەللىرىگە تونۇشتۇرۇش ۋە سېتىشتىكى يېڭى ۋاسىتە، شۇنداقلا ئوتتۇرا، كىچىك كارخانىلارنى تاشقى سودىغا قاتناشتۇرۇشتىكى ئۈنۈملۈك ئۇسۇل.
</S>
<S ID=50490>
يېقىنقى يىللاردىن بۇيان ھەر دەرىجىلىك پارتكوم، خەلق ھۆكۈمەتلىرىنىڭ مەبلەغ ھەم كەسىپ ياردىمىنىڭ تۈرتكىسىدە جايلاردا ئېلېكتىرونلۇق سودا جانلىنىپ، دەسلەپكى قەدەمدە ئۈنۈم كۆرۈلۈشكە باشلىدى.
</S>
<S ID=50491>
بۇنداق ئەۋزەل شارائىتتا، ئاپتونوم رايونىمىزدىكى ئوتتۇرا، كىچىك كارخانىلارنىڭ ئېلېكتىرونلۇق سودا ئۇقۇمىنى كارخانا تەرەققىياتىغا سىڭدۈرۈپ، جۇڭگو ئاسىيا – ياۋروپا كۆرگەزمىسىگە ئوخشاش نوپۇزلۇق سۇپىلارنىڭ رولىدىن تولۇق پايدىلىنىپ، ئالدىنقى قاتاردىكى كارخانىلار بىلەن ئۇچرىشىپ ۋە تەجرىبە ئىگىلەپ، كارخانا باشقۇرۇش يېڭى ئۇقۇملىرى بىلەن تونۇشۇپ، كارخانا مەدەنىيىتىنى بېيىتىش ۋە تونۇشتۇرۇش، تىجارىتىنى كۆلەملەشتۈرۈش ۋە كېڭەيتىش، مەھسۇلات سۈپىتىدە يېڭىلىق يارىتىش ۋە خاسلىقنى گەۋدىلەندۈرۈش جەھەتلەردە پائال ئىزدەنمىكى زۆرۈردۇر.
</S>
</TEXT>
/BODY
/DOC