<DOC>
<DOCID>TIANSHAN.518541</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-04-19 16:34:28</DATE>
</HEADER>
<BODY>
<HEADLINE>
<S ID=25903>
2016-يىلى ئىنتېرنېت كەسپىدە ئىگىلىك تىكلەشنىڭ ياخشى پەيتى
</S>
</HEADLINE>
<TEXT>
<S ID=25904>
  بەزىلەر دۆلىتىمىزنى ‹‹كاپىتالنىڭ زىمىستان پەسلى››گە كىردى، دەپ قارىغان پەيتتە، ئۇچۇر ئالاقە كەسپى ساھەسىدىكى زاتلار 2016 – يىلىنى يەنىلا ئىنتېرنېت تېخنىكا ساھەسىدە ئىگىلىك تىكلەشنىڭ باھار پەسلى بولىدۇ، دەپ قارىدى.
</S>
<S ID=25905>
   داڭلىق ئىگىلىك تىكلەش مۇتەخەسسىسى، بېيجىڭ ئىگىلىك تىكلەش مەركىزىنىڭ قۇرغۇچىسى لى كەيفۇنىڭ قارىشىچە، ‹‹كاپىتالنىڭ زىمىستان پەسلى››دە مەبلەغ يۈرۈشتۈرۈش قىيىن، مەبلەغنىڭ مۆلچەر قىممىتى ئۇنچىلىك يۇقىرى بولمىسىمۇ، ئەمما بۇنى پۈتۈنلەي يامان ئىش، دەپ كەتكىلىمۇ بولمايدىكەن. دەل مۇشۇنداق قىيىن پەيتتە ئىگىلىك تىكلەشكە جۈرئەت قىلالىغان ئادەمنى ھەقىقىي ئىگىلىك تىكلىگۈچى دېيىشكە بولىدىكەن، مەبلەغ يۈرۈشتۈرۈش ئاسان بولغان چاغلاردا مەبلەغ توپلاپ كۆنۈپ قالغان كىشىلەر بۇ قېتىمقى ‹‹زىمىستان››نىڭ زەربىسىگە بەرداشلىق بېرەلمەي سەھنىدىن چېكىنىشكە مەجبۇر بولىدىكەن.
</S>
<S ID=25906>
   لى كەيفۇ چۈشەندۈرۈپ مۇنداق دېدى: بۇ يىل ئىنتېرنېت ساھەسىدە ئىگىلىك تىكلەشنىڭ باھارىنى كۈتۈۋېلىشىمىز مۇمكىن. باھار پەسلىنىڭ كۆرسىتىدىغىنى تېخنىكا ساھەسىدىكى يېڭىلىق يارىتىش ۋە ئىگىلىك تىكلەشنى كۆرسىتىدۇ، جۇڭگو ئىقتىسادىنىڭ يېڭى نورمال ھالەتكە كىرىشىگە ئەگىشىپ، ئەنئەنىۋى كەسىپلەر ساقلانغىلى بولمايدىغان رىقابەتكە دۇچ كېلىدۇ.
</S>
<S ID=25907>
   بۇ يىلقى ‹‹ئىككى يىغىن››دا جۇڭگو ھۆكۈمىتى 2016 – يىللىق ئىچكى ئىشلەپچىقىرىش ئومۇمىي قىممىتىنىڭ مۆلچەرىي ئېشىش دائىرىسىنى %6.5 تىن %7 كىچە قىلىپ بېكىتتى. لى كەيفۇنىڭ قارىشىچە، ئىنتېرنېت كەسپىنى ئۆز ئىچىگە ئالغان يېڭىدىن گۈللەنگەن ساھەلەر ئىككى خانىلىق ئېشىش نىسبىتىنى، ئەنئەنىۋى ساھەلەر مەنپىي ئېشىشنى، پەن – تېخنىكا ساھەسى نورمال ئېشىشنى ساقلىشى مۇمكىن ئىكەن.
</S>
<S ID=25908>
   بېيجىڭ خەيلەن چۇاڭجىڭ مەبلەغ سېلىش مەسلىھەتچىلىك چەكلىك شىركىتى قارىمىقىدىكى ئىگىلىك تىكلەشكە مەبلەغ سېلىش چەمبىرىكىنىڭ قۇرغۇچىسى ۋە باش ئىجرائىيە ئەمەلدارى لى شاۋنىڭنىڭ قارىشىچە، نۆۋەتتىكى سىياسەت يۈزلىنىش ۋە بازار مۇھىتىدىن قارىغاندا، بۇ يىلنى يەنىلا ئىگىلىك تىكلەشنىڭ ياخشى پەيتى، دەپ قاراشقا بولىدىكەن. 2016 – يىلى دۆلەت ئىچىدىكى ئىگىلىك تىكلەشكە مەبلەغ سېلىش بازىرى ئىزچىل نورمال ھالىتىگە قايتىدىغان بولۇپ، ئىگىلىك تىكلەش ۋە مەبلەغ سېلىشنىڭ كەسىپلىشىش تەلىپى كۈنسايىن يۇقىرىلايدىكەن، ئىگىلىك تىكلەشكە مەبلەغ سېلىش چەمبىرىكى قاتارلىق سۇپىلار تېز سۈرئەتتە تەرەققىي قىلىدىكەن.
</S>
<S ID=25909>
   لى كەيفۇنىڭ ئېيتىشىچە، كېيىنكى قەدەمدە مەبلەغ سالىدىغان تۈرلەر نۆۋەتتە ئۆزىنىڭ مەبلەغ سېلىش يۆنىلىشىنى ئاشكارىلىغان بولۇپ، ئاساسلىقى مەدەنىيەت ۋە كۆڭۈل ئېچىش كەسپى؛ تېلېۋىزىيەدىن ئىنتېرنېتقا كۆچۈش جەريانىدىكى سودا پۇرسىتى؛ ئەقلىي قاتتىق دىسكا ۋە سۈنئىي ئەقلىي ئىقتىدار؛ ئىنتېرنېت مائارىپى؛ 020؛ B2B (كارخانىلار ئارا ئېلېكتىرونلۇق سودا پائالىيىتى سۇپىسىدىكى پۇرسەت ۋە كارخانا دەرىجىلىك قوللىنىش) قاتارلىقلار بولۇپ، بۇلار ئەمەلىيەتتە جۇڭگونىڭ دەل كۆچمە ＋ بۇلۇت دەۋرىدە تۇرۇۋاتقانلىقىدىن دېرەك بېرىدۇ.
</S>
<S ID=25910>
بېلىقىز ئەخەت (ت)
</S>
<S ID=25911>
‏
</S>
</TEXT>
/BODY
/DOC