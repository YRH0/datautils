<DOC>
<DOCID>TIANSHAN.534419</DOCID>
<HEADER>
<CLASS>مەملىكەت</CLASS>
<DATE>2016-07-13 12:30:39</DATE>
</HEADER>
<BODY>
<HEADLINE>
<S ID=33088>
‹‹مېڭتاۋ روھى›› نى مەڭگۈ ئەۋج ئالدۇرايلى
</S>
</HEADLINE>
<TEXT>
<S ID=33089>
   بىر قولىدا يىپنى ھالقىدىن ئۆتكۈزۈپ، بىر قولىدا يىپ تۇرۇبىسىنى ئۇرچۇققا سانجىپ، ئاندىن ناھايىتى تېزلىكتە يىپنى يىپ يۆگەش ماشىنىسىنىڭ ئىلمىكىدىن ئۆتكۈزدى، يىپ ئۈزۈلسە ئىلمەككە ئۆتكۈزدى... 22 – ئىيۇن كەچتە شيەنياڭ توقۇمىچىلىق گۇرۇھى چەكلىك شىركىتىنىڭ ئىشلەپچىقىرىش سېخىدا ‹‹جاۋ مېڭتاۋ گۇرۇپپىسى›› ئىشلەپچىقىرىش گۇرۇپپىسىنىڭ باشلىقى ۋاڭ شياۋرۇڭ پىشقان ھۈنىرى بىلەن يىپنىڭ ئۇچىنى ئۇلاۋاتاتتى.
</S>
<S ID=33090>
   شەنشى ئۆلكىلىك خەلق كومىتېتى 1963 – يىلى سابىق غەربىي شىمال دۆلەت پاختا توقۇمىچىلىق 1 – زاۋۇتى ئىنچىكە يىپ سېخى B بەنى 4 – گۇرۇپپىسىغا مەملىكەتلىك ئەمگەك نەمۇنىچىسى جاۋ مېڭتاۋنىڭ ئىسمى بىلەن ‹‹جاۋ مېڭتاۋ گۇرۇپپىسى›› دەپ نام بەرگەنىدى.
</S>
<S ID=33091>
   جاۋ مېڭتاۋ سابىق غەربىي شىمال دۆلەت پاختا توقۇمىچىلىق 1 – زاۋۇتى ئىنچىكە يىپ سېخىنىڭ ئادەتتىكى خىزمەتچىسى، 20 – ئەسىرنىڭ 50 – ، 60 – يىللىرىدا ئۇنىڭ ئىش – پائالىيەتلىرى بىر ئەۋلاد جۇڭگولۇقلارنى تەسىرلەندۈرگەنىدى، ئۇنىڭ ‹‹مېڭتاۋ روھى›› بوشلۇقتىن ھالقىپ ئۆتۈپ، سان – ساناقسىز توقۇمىچىلىق ئىشچىلىرىغا تەسىر كۆرسەتكەنىدى، ھېلىھەم شانلىق نۇرىنى چاچماقتا.
</S>
<S ID=33092>
   جاۋ مېڭتاۋ 1936 – يىلى خېنەن ئۆلكىسىنىڭ لوياڭ شەھىرىدىكى نامرات ئائىلىدە تۇغۇلغان. 16 يېشىدىن باشلاپ ئىشچى بولغان جاۋ مېڭتاۋ خىزمەتكە چۈشكەن بىرىنچى كۈنى ئۆزىگە ‹‹يۇقىرى ئۆلچەم، قاتتىق تەلەپ›› قويۇشتەك قائىدە تىكلىگەنىدى. ئىككىنچى يىلى ئۇ ‹‹خې جيەنشيۇنىڭ خىزمەت ئۇسۇلى››نى ئۆگىنىش پائالىيىتىدە ئەلا نەتىجە بىلەن ‹‹خې جيەنشيۇ قىزىل پەرتۇقى››نى تاقاشقا مۇيەسسەر بولدى. جاۋ مېڭتاۋ ‹‹ھەرىكىتى تېز، خىزمەتتە ئەستايىدىل›› بولغانلىقى ئۈچۈن، ناھايىتى تېزلا زاۋۇتنىڭ كەسپىي تايانچىغا ئايلاندى.
</S>
<S ID=33093>
   توقۇش ماشىنىسىنى ئايلاندۇرۇشتا باشقىلار بىر قېتىمدا ئۈچ مىنۇتتىن بەش مىنۇتقىچە ۋاقىت سەرپ قىلسا، ئۇ ئىككى مىنۇت 50 سېكۇنتتا بىر قېتىم ئايلاندۇرۇپ تەكشۈرۈپ بولاتتى. ئۇ زاۋۇتقا كىرىپ ئىككى يىلغا يەتمىگەن ۋاقىت ئىچىدە، مىڭ ئۇرچۇق سائەتتە 55 تاللا يىپ ئۈزۈلۈش، توزۇندى پاختىنىڭ نىسبىتى %1.89 بولۇشتەك ياخشى نەتىجىنى ياراتتى. ئۇ يەنە زاۋۇت پارتكومىنىڭ ‹‹يىپ ئېگىرىش ماشىنىسى ۋە ئۇرچۇقنى كۆپەيتىش›› چاقىرىقىغا ئاۋاز قوشۇپ، توقۇمىچىلىق ماشىنىسىنى باشقۇرۇش ئىقتىدارىنى 200 ئۇرچۇقتىن 600 ئۇرچۇققا كۆپەيتىپ، ئىشلەپچىقىرىش ئۈنۈمدارلىقىنى ئۈچ ھەسسە ئاشۇرغانىدى.
</S>
<S ID=33094>
   جاۋ مېڭتاۋ 1953 – يىلى ‹‹مەملىكەتلىك ئەمگەك نەمۇنىچىسى›› دەپ باھالاندى. شۇ يىلى 9 – ئايدا شەرەپ بىلەن جۇڭگو كوممۇنىستىك پارتىيەسىگە كىردى. ئۈچ يىلدىن كېيىن توقۇمىچىلىق ئىشچىلىرىنىڭ مۇنەۋۋەر پارتىيە ئەزاسى ۋەكىلى سۈپىتىدە پارتىيەنىڭ 8 – قۇرۇلتىيىغا قاتناشتى.
</S>
<S ID=33095>
   ئۇنىڭ تەسىرىدە ئەينى چاغدىكى غەربىي شىمال دۆلەت پاختا توقۇمىچىلىق 1 – زاۋۇتىدا ‹‹ھەممەيلەن ئىلغارلاردىن بولۇش، ھەممەيلەن نەمۇنىچىلەردىن بولۇشقا تىرىشىش›› كەيپىياتى ئەۋج ئالدى. ئۇ ئاچا – سىڭىللارنىڭ ئىشلەپچىقىرىش ۋەزىپىسىنى تاماملىشىغا ياردەم بېرىش ئۈچۈن، ئۆزى ئىشلىتىپ سىلىقلاپ قويغان ئىنچىكە يىپ ئېگىرىش ماشىنىسىنى تەشەببۇسكارلىق بىلەن باشقىلارغا ئۆتۈنۈپ بېرىپ، ئۆزى قىيىنچىلىقلارنى يېڭىپ، كونا ماشىنىنى ئىشلەتتى. 1952 – يىلىدىن 1959 – يىلىغىچە، جاۋ مېڭتاۋ ھەر ئايدا دۆلەت پىلانىنى تاماملاش رېكورتىنى ياراتقانىدى ھەم ئون نەچچە كەسىپدىشىنىڭ زاۋۇتتا ئىلغار خىزمەتچىلەردىن بولۇشىغا ياردەم بەرگەنىدى.
</S>
<S ID=33096>
   جاۋ مېڭتاۋ 1963 – يىلى بىر يۈرۈش ئىلغار پاكىز تەكشۈرۈش مەشغۇلات ئۇسۇلىنى ئىجاد قىلدى، بۇ ئۇسۇل شەنشى ئۆلكىسىنىڭ توقۇمىچىلىق ساھەسىدە ئومۇميۈزلۈك كېڭەيتىلدى. ھالبۇكى، شۇ يىلى 23 – ئىيۇن ئۆزىنىڭ ياشلىق باھارىنى سوتسىيالىستىك قۇرۇلۇش ئىشلىرىغا بېغىشلىغان يىپ ئېگىرىش سېخىنىڭ ئايال ئىشچىسى كېسەل بولۇپ بەختكە قارشى 28 يېشىدا ئالەمدىن ئۆتتى.
</S>
<S ID=33097>
   ھازىر، جاۋ مېڭتاۋ ئىلگىرى ئىشلەتكەن كونا ئۈسكۈنىلەرنىڭ ئورنىغا ئىلغار ماشىنىلار سەپلەنگەن بولۇپ، جاۋ مېڭتاۋ گۇرۇپپىسىنىڭ ئەزالىرى تۈركۈم – تۈركۈملەپ ئالماشتى، سابىق غەربىي شىمال دۆلەت پاختا توقۇمىچىلىق 1 – زاۋۇتى تۈزۈلمە ئۆزگەرتىش، قايتا تەشكىللەش، كۆچۈرۈشنى باشتىن كەچۈرۈپ، شيەنياڭ توقۇمىچىلىق گۇرۇھى چەكلىك شىركىتىنىڭ 1 – شۆبە زاۋۇتىغا ئايلانغان بولسىمۇ، ‹‹مېڭتاۋ روھى›› بارلىق ئىشچى – خىزمەتچىلەرنىڭ قەلبىدە خۇددى ماياكتەك يورۇپ تۇرماقتا.
</S>
<S ID=33098>
   مۇخبىر 22 – ئىيۇن ‹‹مېڭتاۋ ئائىلىسى››گە كەلگىنىدە، تامدىكى سۈرەتلەر ئەينى چاغدا پۈتۈن مەملىكەتكە داڭقى چىققان ئەمگەك نەمۇنىچىسىنىڭ ئوبرازىغا جان كىرگەندەك ھېس قىلدى. سۈرەتلەرنىڭ ئۈستۈنكى تەرىپىدە ‹‹مېڭتاۋ روھى ئەۋلادمۇ ئەۋلاد داۋاملاشقۇسى›› دەپ خەت يېزىلغان لوزۇنكا كىشىنىڭ دىققىتىنى تارتاتتى، زاۋۇتقا يېڭىدىن كىرگەن خادىملارنىڭ ھەممىسى ‹‹مېڭتاۋ روھى››نىڭ تەربىيەسىنى قوبۇل قىلاتتى.
</S>
<S ID=33099>
   ۋاڭ شياۋرۇڭ مۇنداق دېدى: ‹‹مېڭتاۋ روھى›› جاۋ مېڭتاۋ تەشەببۇس قىلغان ۋە نامايان قىلغان ‹‹يۇقىرى ئۆلچەم، قاتتىق ئۆلچەم قويۇش، ھەرىكىتى تېز بولۇش، خىزمەتتە ئەستايىدىل بولۇش، قىيىن ئىشنى تالىشىپ قېلىش، قولايلىق يەتكۈزۈش›› ۋە ‹‹ئاچا – سىڭىللار ئارىسىدىن ھېچكىم سەپتىن چۈشۈپ قالماسلىق››تىن ئىبارەت.
</S>
<S ID=33100>
   1991 – يىلى زاۋۇتقا كىرگەن ۋاڭ شياۋرۇڭ ‹‹جاۋ مېڭتاۋ گۇرۇپپىسى››نىڭ 12 – نۆۋەتلىك ئىشلەپچىقىرىش گۇرۇپپىسى باشلىقى ھەم ‹‹مەملىكەتلىك توقۇمىچىلىق سانائىتى بويىچە ئەمگەك نەمۇنىچىسى›› شەرىپىنىڭ ساھىبى. ئۇ ئوتتۇرىچە يېشى 26 ياش بولغان 14 گۇرۇپپا ئەزاسىغا باشلامچى ھەم 40 يىپ ئېگىرىش ماشىنىسىغا مەسئۇل. بىر يىپ ئېگىرىش ماشىنىسىدا 1392 ئۇرچۇق بولۇپ، ھەر بىرى ئۈچ يېرىمدىن تۆتقىچە يىپ ئېگىرىش ماشىنىسىغا مەسئۇل بولىدۇ. يىل بويى ئىسسىق ۋە نەم سېخ ئىچىدە، گۇرۇپپا ئەزالىرى 12 سائەت ئىشلەيدۇ.
</S>
<S ID=33101>
   خىزمەتنىڭ سىجىللىقى يۇقىرى بولسىمۇ، جاۋ مېڭتاۋ گۇرۇپپىسىدىكىلەر ‹‹ئىشقا بېرىشتىن ۋە ئىشتىن چۈشۈشتىن كېيىن، يېرىم سائەت مەشىق قىلىش››تەك ئەنئەنىۋى ئىستىلنى داۋاملىق ساقلاپ كېلىپ، ھەر بىر گۇرۇپپا ئەزاسىنىڭ تېخنىكىسىنى كامالەتكە يەتكۈزدى. مۇبادا باشقا گۇرۇپپىدىكىلەرنىڭ تېخنىكا سەۋىيەسىنى ئەلا دەپ باھا بەرسەك، ئۇنداقتا ‹‹جاۋ مېڭتاۋ گۇرۇپپىسى››غا بىرىنچى دەرىجىلىك ئەلا دەپ باھا بېرىشكە بولىدۇ.
</S>
<S ID=33102>
   مۇشۇ گۇرۇپپىدا ئىشلەۋاتقىنىغا ئون يىل بولغان خې فېي كۆپ قېتىم تېخنىكا ماھارەت مۇسابىقىسىدە ياخشى نەتىجىگە ئېرىشىپ، شيەنياڭ شەھىرىنىڭ توقۇمىچىلىق ساھەسى بويىچە ‹‹ياش زەربىدار›› دەپ باھالاندى. ‹‹جاۋ مېڭتاۋ گۇرۇپپىسى›› قۇرۇلغان 50 نەچچە يىلدىن بۇيان ئىلگىرى – كېيىن 30 نەچچە قېتىم مەملىكەت ياكى ئۆلكە، مىنىستىر دەرىجىلىك ئىلغار بەن – گۇرۇپپا بولدى، مەملىكەت، ئۆلكە، مىنىستىر دەرىجىلىك ئەمگەك نەمۇنىچىسىدىن ئون نەچچىنى، ئۆلكە ۋە مىنىستىر دەرىجىلىك تېخنىكا ئۈلگىسى، مەشغۇلات ماھىرىدىن 19 ىنى تەربىيەلەپ چىقتى.
</S>
<S ID=33103>
   كەچ سائەت 22 لەردە سېختىكى يىپ ئېگىرىش ماشىنىسى داۋاملىق گۈركىرەپ ئىشلىمەكتە ئىدى، ‹‹جاۋ مېڭتاۋ گۇرۇپپىسى››نىڭ ئەزالىرى يىپ ئېگىرىش سېخىدا توختىماي ئايلىنىپ تەكشۈرۈپ، ئۈزۈلۈپلا تۇرىدىغان يىپلارنى ئۇلاپ، ئۇرچۇقنى ئالماشتۇرۇپ تۇراتتى. ‹‹‹مېڭتاۋ روھى› ئاددىي ئىش ئورنىدا ئەستايىدىل ئىشلىشىمىزگە مەدەت بېرىش بىلەن بىللە، تېخىمۇ كۆپ ئەمگەكچىلەرنىڭ مەنىۋى ھەرىكەتلەندۈرگۈچى كۈچىگە ئايلانغۇسى››، دېدى ۋاڭ شياۋرۇڭ.
</S>
<S ID=33104>
شىنخۇا ئاگېنتلىقى
</S>
</TEXT>
/BODY
/DOC