<DOC>
<DOCID>TIANSHAN.575508</DOCID>
<HEADER>
<CLASS>خەلقئارا</CLASS>
<DATE>2016-12-29 13:16:10</DATE>
</HEADER>
<BODY>
<HEADLINE>
<S ID=68735>
ب د ت نىڭ قارارىدىن نارازى بولغان ئىسرائىلىيە زۇڭلىسى ‹‹ئاممىۋى مۇناسىۋەت كىرىزىس›› ئۈستىدە ئىزدىنىۋاتىدۇ
</S>
</HEADLINE>
<TEXT>
<S ID=68736>
 ب د ت خەۋپسىزلىك كېڭىشى يەھۇدىيلار مەھەللىسىگە چېتىشلىق قارارنى ماقۇللىغاندىن كېيىن، ئىسرائىلىيە زۇڭلىسى بۇنيامىن نىتانياخۇ 12 – ئاينىڭ 24 – كۈنى يەنە بىر قېتىم تىغ ئۇچىنى ئامېرىكا زۇڭتۇڭى باراك ئوباماغا قارىتىپ، ئوبامانى: ئىسرائىلىيەگە ‹‹نومۇسسىزلارچە ھۇجۇم قىلدى››، دەپ ئەيىبلىدى، شۇنداقلا ب د ت بىلەن بولغان مۇناسىۋەتكە قايتىدىن قاراپ چىقىمىز، دەپ تەھدىت سالدى.
</S>
<S ID=68737>
 نىتانياخۇ مۇنداق دېدى: ب د ت خەۋپسىزلىك كېڭىشى 12 – ئاينىڭ 23 – كۈنى قارار ماقۇللاپ، ئىسرائىلىيەنىڭ يەھۇدىيلار مەھەللىسىگە چېتىلىدىغان بارلىق ھەرىكىتىنى توختىتىشقا ئالاقىدار قارار ماقۇللاش جەريانىدا، ئامېرىكا ھۆكۈمىتى ‹‹ھوقۇقىدىن ۋاز كېچىپ››، ئامېرىكىنىڭ ئىسرائىلىيەگە بەرگەن ۋەدىسىگە ‹‹پۈتۈنلەي ئەمەل قىلمىدى››، ‹‹ئوباما ھۆكۈمىتى ب د ت دا ئىسرائىلىيەگە نومۇسسىزلارچە تۇيۇقسىز ھۇجۇم قوزغىدى››.
</S>
<S ID=68738>
 نىتانياخۇ يەنە مۇنداق دېدى: ‹‹بۇ قارار بىر تەرەپلىمە چىقىرىلغان قارار، ئادەمنى نومۇسقا قويىدۇ، بىز بۇنىڭغا قارشى تۇرىمىز››، ‹‹ۋاقىت ھەممىنى بەلگىلەيدۇ، بۇ قارار ھامان بىكار قىلىنىدۇ››.
</S>
<S ID=68739>
 نىتانياخۇ مۇنداق دېدى: مەن ئامېرىكا دېموكراتلار پارتىيەسى بىلەن جۇمھۇرىيەتچىلەر پارتىيەسىدىكى سىياسىي ئەربابلار بىلەن تېلېفونلاشتىم، ھەتتا ئىسرائىلىيەنىڭ ‹‹دوستى››، يېڭىدىن سايلانغان زۇڭتۇڭ ترامپ بىلەنمۇ تېلېفونلاشتىم؛ ‹‹بىز ھازىر زۇڭتۇڭ ترامپ ئېيتقان يېڭى دەۋردە تۇرماقتىمىز، بۇ يېڭى دەۋردە ئىسرائىلىيەگە زىيانكەشلىك قىلماقچى بولغان ھەرقانداق ئادەم چوقۇم ئېغىر بەدەل تۆلەيدۇ››.
</S>
<S ID=68740>
 نىتانياخۇنىڭ كۆرسەتمىسىگە ئاساسەن، ئىسرائىلىيە بىر ئاي ئىچىدە ب د ت نىڭ ھەرقايسى ئورگانلىرى بىلەن بولغان مۇناسىۋەتنى قايتىدىن باھالاپ چىقىدىكەن.
</S>
<S ID=68741>
ئۇ ئىسرائىلىيەنىڭ ب د ت دىكى بەش ئورگانغا تاپشۇرىدىغان بەدەل پۇلىنى ئازايتىش توغرىسىدا پەرمان چۈشۈرگەن، ئۇ بۇ بەش ئورگاننىڭ قايسى ئورگان ئىكەنلىكىنى ئېنىق دېمىگەن بولسىمۇ، لېكىن: بۇ بەش ئورگان ئىسرائىلىيەگە ‹‹ئادەتتىن تاشقىرى دۈشمەنلىك نەزەرى بىلەن قارايدۇ›› دېدى.
</S>
<S ID=68742>
 گەرچە ئىسرائىلىيە ب د ت نىڭ بۇ قارارىنى رەت قىلغان بولسىمۇ، نىتانياخۇنىڭ سۆزلىرىدىن بۇ قارارنىڭ ئىسرائىلىيەگە كەلتۈرگەن تەسىرىنىڭ كىچىك ئەمەسلىكىنى كۆرۈۋالغىلى بولىدۇ.
</S>
<S ID=68743>
 يۇقىرىقى قاراردا ئىسرائىلىيەنىڭ ئىگىلىۋالغان پەلەستىن زېمىنىدا يەھۇدىيلار مەھەللىسى قۇرۇش ھەرىكەتلىرىنىڭ ‹‹خەلقئارا قانۇنغا خىلاپ›› ئىكەنلىكى قايتا تەكىتلەنگەن بولۇپ، ئىسرائىلىيەنىڭ يەھۇدىيلار مەھەللىسى قۇرۇشقا ئائىت بارلىق ھەرىكەتلىرىنى دەرھال توختىتىشقا دەۋەت قىلىنغان.
</S>
<S ID=68744>
 ئىسرائىلىيە ‹‹دۆلەت زېمىن گېزىتى›› تەھلىل قىلىپ مۇنداق دېدى: خەۋپسىزلىك كېڭىشىنىڭ بۇ قارارى گائاگا خەلقئارا جىنايى ئىشلار سوتىنىڭ ‹‹يۈرىكىنى يوغىنىتىپ››، يەھۇدىيلار مەھەللىسىگە ئائىت مەسىلىلەردە ئىسرائىلىيەگە پايدىسىز تەكشۈرۈشلەرنى تېزلىتىدۇ.
</S>
<S ID=68745>
 دوكلاتتا مۇنداق دېيىلىدۇ: 2014 – يىل 12 – ئاينىڭ 31 – كۈنى، پەلەستىن زۇڭتۇڭى مۇھەممەد ئابباس ھۆججەتكە قول قويۇپ، خەلقئارا جىنايى ئىشلار سوتىنىڭ قۇرۇلۇشىنىڭ ئاساسىي بولغان ‹‹رىم كېلىشىمى››گە ئەزا بولۇشنى ئىلتىماس قىلدى، ئەتىسىلا خەلقئارا جىنايى ئىشلار سوتىنىڭ 2014 – يىل 6 – ئاينىڭ 13 – كۈنىدىن كېيىن پەلەستىن زېمىنىدىكى مۇناسىۋەتلىك ھەرىكەتلەر توغرىسىدىكى ئەدلىيەلىك باشقۇرۇش ھوقۇقىنى قوبۇل قىلىدىغانلىقىنى جاكارلىدى.
</S>
<S ID=68746>
 شۇنىڭدىن كېيىن، پەلەستىن خەلقئارا جىنايى ئىشلار سوتىغا، بېسىۋېلىنغان پەلەستىن زېمىنىدا ساقلىنىۋاتقان ‹‹ئۇرۇش جىنايىتى›› توغرىسىدىكى گۇمانلارنى تەكشۈرۈشكە ئىلتىماس سۇندى.
</S>
<S ID=68747>
 ‹‹دۆلەت زېمىن گېزىتى››نىڭ ئاخباراتىدا مۇنداق دېيىلدى: خەلقئارا جىنايى ئىشلار سوتى ‹‹ئۇرۇش جىنايىتى›› توغرىسىدىكى گۇمانلارنى رەسمىي تەكشۈرۈش – تەكشۈرمەسلىكنى بېكىتىش ئۈچۈن ھازىر دەسلەپكى باھالاشنى قانات يايدۇرۇۋاتىدۇ.
</S>
<S ID=68748>
يېڭى قاراردا جىنايى ئىشلار دەۋاسىنى ئىلگىرى سۈرۈش ئۈچۈن پەلەستىن ئەمەلدارلىرى تېخىمۇ كۆپ دەلىل – ئىسپات بىلەن تەمىنلەشكە ئىلھاملاندۇرۇلغان.
</S>
<S ID=68749>
شىنخۇا ئاگېنتلىقى
</S>
<S ID=68750>
‏
</S>
</TEXT>
/BODY
/DOC