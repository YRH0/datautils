<DOC>
<DOCID>TIANSHAN.522349</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-10 16:38:04</DATE>
</HEADER>
<BODY>
<HEADLINE>
<S ID=27675>
توققۇزتارا ناھىيەسىدىكى ئاياللار مىللىي قول ھۈنەرۋەنچىلىككە تايىنىپ كىرىمىنى ئاشۇردى
</S>
</HEADLINE>
<TEXT>
<S ID=27676>
    مۇيەسسەر خېلىل خەۋەر قىلىدۇ: توققۇزتارا ناھىيەسىنىڭ تىكئېرىق يېزىسى موينگۈزەر كەنتىدىكى ‹‹خەلق تۇرمۇشى›› قول ھۈنەرۋەنخانىسىغا يېقىندا بارغىنىمدا، ھەر مىللەتتىن بولغان 20دەك ئايالنىڭ كەشتە تىكىۋاتقانلىقىنى كۆردۈم. بۇ يەردە ئىشلەۋاتقىنىغا ئۈچ يىلدىن ئاشقان جەزىرە مالىك مۇنداق دېدى: كوپىراتىپقا كىرگەن دەسلەپكى يىللىرى كەشتىچىلىكنى ئۆگەنگەنىدىم، ھازىر باشقۇرغۇچى بولۇپ ئىشلەۋاتىمەن، ئايلىق ئىش ھەققىم 2000 يۈەنگە يەتتى. ئۇقۇشىمچە، بۇ ئاياللار ‹‹دەستۇر›› كەشتىچىلىك ھەمكارلىق كوپىراتىپىنىڭ ئەزالىرى بولۇپ، كوپىراتىپ 2011 – يىلى 11 – ئايدا قۇرۇلغاندىن بۇيان ئەزاسى 106گە يەتكەن. ساياھەتچىلىك كەسپىنىڭ كۈنسېرى يۈكسىلىشىگە ئەگىشىپ، كوپىراتىپتىكىلەر كەشتىلىگەن ساپما كەش، پورتمال، سومكا، پەرتۇق، شارپا قاتارلىق سوۋغاتلىق بۇيۇملار ساياھەتچىلەرنىڭ ئالقىشىغا ئېرىشكەن.
</S>
<S ID=27677>
   ‹‹خەلق تۇرمۇشى›› قول ھۈنەرۋەنخانىسىنىڭ مەسئۇلى جاقان مۇنداق دېدى: تېخىمۇ كۆپ ئاياللارغا چىقىش يولى تېپىپ بېرىش ئۈچۈن بۇلتۇر 11 – ئايدا تىككۈچىلىك زاۋۇتى قۇرۇپ، ‹‹دەستۇر›› ماركىسىدىكى مۇراسىم كىيىملىرى، تۇرمۇش كىيىملىرى، مەكتەپ فورمىسىنى ئىشلەپچىقىرىپ غۇلجا، ئۈرۈمچى، كۈيتۈن، بورتالا قاتارلىق جايلارغا سېتىپ چىقاردۇق، ھازىر زاۋۇتىمىزدا قازاق، ئۇيغۇر، خۇيزۇ ئاياللاردىن بولۇپ 46 كىشى ئىشلەيدۇ. بىز ھۆكۈمەتنىڭ مىللىي قول ھۈنەرۋەنچىلىكنى قوللاش سالمىقىنى زورايتىۋاتقانلىقىدەك پايدىلىق پۇرسەتنى تۇتۇپ، تېخىمۇ كۆپ ئائىلە ئاياللىرىنى بېيىش يولىغا باشلايمىز.
</S>
<S ID=27678>
   ئۇقۇشىمچە، ھازىر بۇ ناھىيەدە كەشتىچىلىك، تىككۈچىلىك، گىلەمچىلىكنى ئاساس قىلغان ‹‹خەلق تۇرمۇشى›› قول ھۈنەرۋەنخانىسىدىن 13ى ئىشقا كىرىشىپ، ئەزالىرى 1400دىن ئاشقان. بۇ كوپىراتىپلاردا ئىشلەۋاتقان ئاياللارنىڭ ئوتتۇرىچە ئىش ھەققى 1500 يۈەندىن 3000 يۈەنگىچە بولۇپ، مىللىي قول ھۈنەرۋەنچىلىك ھەر مىللەت ئاياللىرىنىڭ بازارغا يۈزلىنىپ كىرىمىنى ئاشۇرۇشىدىكى مۇھىم يول بولۇپ قالغان.
</S>
<S ID=27679>
‏
</S>
</TEXT>
/BODY
/DOC