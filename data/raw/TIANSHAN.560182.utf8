<DOC>
<DOCID>TIANSHAN.560182</DOCID>
<HEADER>
<CLASS>شىنجاڭ</CLASS>
<DATE>2016-10-28 11:36:36</DATE>
</HEADER>
<BODY>
<HEADLINE>
<S ID=55811>
ئابدۇقېيۇم: ئاكتىپ كۈچ تارقىتىپ تېخىمۇ كۆپ كىشىلەرگە تەسىر كۆرسىتىمەن
</S>
</HEADLINE>
<TEXT>
<S ID=55812>
جيا چۈنشيا
</S>
<S ID=55813>
 18 يېشىدا قەلبىگە نۇرغۇن ئارزۇ – ئىستەكلەرنى پۈكۈپ، جەنۇبىي شىنجاڭدىن شاڭخەيدىكى شىنجاڭ تولۇق ئوتتۇرا سىنىپىغا ئوقۇشقا كەلگەن ھەم بېيجىڭدا ئۇنىۋېرسىتېتتىكى ئوقۇشىنى تاماملاپ، مىننەتدارلىق ھېسسىياتى بىلەن گۇاڭجۇغا كېلىپ، كىشىلىك ھاياتىنىڭ گۈزەل سەھىپىسىنى ئېچىش بىلەن بىللە، ئاكتىپ كۈچ تارقىتىپ تېخىمۇ كۆپ كىشىگە تەسىر كۆرسەتكەن بۇ يىگىت يەكەن ناھىيەسىدىن بولۇپ، ھازىر گۇاڭجۇ خۇاڭپۇ رايونى ‹‹يۈيەن›› ئوتتۇرا مەكتىپىدە ئىشلەۋاتقان 27 ياشلىق شىنجاڭلىق ئابدۇقېيۇم روزى ئىدى.
</S>
<S ID=55814>
 ‹‹ئىچكىرى ئۆلكىلەردىكى شىنجاڭ تولۇق ئوتتۇرا سىنىپى تەقدىرىمنى ئۆزگەرتتى››
</S>
<S ID=55815>
 ئابدۇقېيۇم روزى يەكەن ناھىيەسىنىڭ ئارال يېزىسى قارا تېرەك كەنتىدىكى نامرات ئائىلىدە تۇغۇلغان.
</S>
<S ID=55816>
ئابدۇقېيۇم 2006 – يىلى ئەلا نەتىجە بىلەن ئىچكىرى ئۆلكىلەردىكى شىنجاڭ تولۇق ئوتتۇرا سىنىپىغا قوبۇل قىلىنىپ، يۇرتىدىن ئۆزى ئارزۇ قىلغان شاڭخەي ‹‹چۇڭمىڭ›› ئوتتۇرا مەكتىپىگە ئوقۇشقا كەلگەن.
</S>
<S ID=55817>
 ئۇزاق يىللار ئۆتۈپ كەتكەن بولسىمۇ، ئابدۇقېيۇم شاڭخەي ‹‹چۇڭمىڭ›› ئوتتۇرا مەكتىپىدە تۇنجى قېتىم بايراق چىقىرىش مۇراسىمىغا قاتناشقان چاغدىكى ئىشلارنى ئەسلەپ مۇنداق دېدى: ھېلىمۇ ئېسىمدە، ئەينى چاغدا بايراق چىقىرىش مۇراسىمىغا قاتناشقاندا مەكتەپ مەيدانى ئىنتايىن چوڭ، ساۋاقداشلارنىڭ ھەممىسى ئوخشاش فورما كىيىشىپ، رەتلىك قاتار تىزىلغان بولۇپ، ئاجايىپ ھەيۋەتلىك كۆرۈنگەنىدى.
</S>
<S ID=55818>
شۇ چاغلاردا يۇرتىمىزدىكى مەكتەپلەردە مەكتەپ فورمىسى بولمىغاچقا، مەكتەپتە پائالىيەت ئۆتكۈزگەندە، ئوقۇغۇچىلار خىلمۇخىل كىيىملەرنى كىيگەچكە، قالايمىقان كۆرۈنەتتى.
</S>
<S ID=55819>
مانا مۇشۇنداق كىچىك ئىشتىن يۇرتۇم بىلەن شاڭخەينىڭ ئاسمان – زېمىن پەرقىنى بىلىپ يەتتىم.
</S>
<S ID=55820>
 مانا مۇشۇنداق پەرقنىڭ تەسىرىدە، تىرىشچان ئابدۇقېيۇم قىسقا مۇددەت ئىچىدە بۇ پەرقلەرنى چوقۇم ئازايتىمەن، دېگەن ئىرادىگە كەلدى.
</S>
<S ID=55821>
شۇنىڭ بىلەن خەنزۇچە سەۋىيەسى ئانچە يۇقىرى بولمىغان ئابدۇقېيۇم تىرىشىپ ئۆلچەملىك خەنزۇتىلى ئۆگىنىشكە باشلىدى، دەرستىن سىرتقى ۋاقىتلاردا ئۆگىنىشتە ياخشى ساۋاقداشلىرىدىن سوراپ ئۆگەندى ھەم مەكتەپنىڭ ھەر خىل پائالىيەتلىرىگە تولۇق قاتناشتى.
</S>
<S ID=55822>
‹‹تىرىشقان ئۇزار›› دېگەندەك تۆت يىلدىن كېيىن، مەكتەپنىڭ ئوقۇش پۈتكۈزۈش مۇراسىمىدا ئابدۇقېيۇم مەكتەپتىكى ئوقۇش پۈتكۈزگەن ئوقۇغۇچىلارغا ۋاكالىتەن سۆز قىلدى.
</S>
<S ID=55823>
 ئابدۇقېيۇم ئىچكىرى ئۆلكىلەردىكى شىنجاڭ تولۇق ئوتتۇرا سىنپىدا ئوقۇغان كەچۈرمىشلىرى ئۈستىدە توختىلىپ ھاياجانلانغان ھالدا مۇنداق دېدى: دۆلەتنىڭ ياخشى سىياسىتى بولغاچقا ئىچكىرى ئۆلكىدە ئوقۇش پۇرسىتىگە ئىگە بولدۇم.
</S>
<S ID=55824>
مۇبادا ئىچكىرى ئۆلكىلەردىكى شىنجاڭ تولۇق ئوتتۇرا سىنىپىدا ئوقۇمىغان بولسام، ئارزۇ قىلغان ئۇنىۋېرسىتېتتا ئوقۇيالمىغان بولاتتىم.
</S>
<S ID=55825>
 ئابدۇقېيۇم 2010 – يىلى ئەلا نەتىجە بىلەن پايتەخت ئىقتىساد – سودا ئۇنىۋېرسىتېتىنىڭ قانۇن فاكۇلتېتىغا ئۆتتى.
</S>
<S ID=55826>
شاڭخەي ۋە بېيجىڭدا ئوقۇش جەريانىدا نەزەر دائىرىسى كېڭىيىپ، ئارزۇ – ئىستەكلىرى تېخىمۇ كۆپەيدى.
</S>
<S ID=55827>
ئابدۇقېيۇم ئالىي مەكتەپنى پۈتكۈزگەندە، گۇاڭدۇڭ ئۆلكىسىدىكى شىنجاڭ تولۇق ئوتتۇرا سىنىپىغا ئوقۇتقۇچى تەكلىپ قىلىنىدىغانلىقى توغرىسىدا خەۋەر تاپتى ھەم ئىككىلەنمەستىنلا گۇاڭجۇغا بېرىپ، گۇاڭجۇ خۇاڭپۇ رايونى ‹‹يۈيەن›› ئوتتۇرا مەكتىپى شىنجاڭ تولۇق ئوتتۇرا سىنىپىنىڭ ئىدىيەۋى سىياسىي يېتەكچىسى بولدى.
</S>
<S ID=55828>
 ئابدۇقېيۇم ئۆتكەن كۈنلىرىنى ئەسلەپ مۇنداق دېدى: شۇ چاغدىكى ئائىلە شارائىتىمىز بىلەن مۇبادا شىنجاڭدا تولۇق ئوتتۇرا سىنىپىدا ئوقۇغان بولسام، ئوقۇش پۇلىنى تۆلەشمۇ قىيىنغا چۈشەتتى.
</S>
<S ID=55829>
ئىچكىرى ئۆلكىلەردىكى شىنجاڭ تولۇق ئوتتۇرا سىنىپى مېنى تەربىيەلىدى، تەقدىرىمنى ئۆزگەرتتى.
</S>
<S ID=55830>
ئۆگەنگەن بىلىملىرىم بىلەن ئىچكىرى ئۆلكىلەردىكى شىنجاڭ تولۇق ئوتتۇرا سىنىپىغا جاۋاب قايتۇرۇش، ئىچكىرى ئۆلكىلەردىكى شىنجاڭ تولۇق ئوتتۇرا سىنىپى ئۈچۈن مۇلازىمەت قىلىش مېنىڭ بۇرچۇم.
</S>
<S ID=55831>
 ئىچكىرى ئۆلكىلەردىكى شىنجاڭ تولۇق ئوتتۇرا سىنىپى ئابدۇقېيۇمنىڭ تەقدىرىنى ئۆزگەرتىپلا قالماستىن يەنە، ئۇنىڭ بىر ئائىلە كىشىلىرىنىڭ تەقدىرىنىمۇ ئۆزگەرتتى.
</S>
<S ID=55832>
ئابدۇقېيۇم ئالىي مەكتەپتە ئوقۇۋاتقان چېغىدىلا مەكتەپنىڭ مۇسۇلمانچە ئاشخانىسىنى ھۆددىگە ئېلىپ، قەشقەردە دېھقانچىلىق قىلىدىغان ئاتا – ئانىسىنى بۇ ئاشخانىنى ئېچىشقا ئەكەلدى.
</S>
<S ID=55833>
ھازىر، ئۇنىڭ دادىسى بىلەن ئاپىسى ‹‹يۈيەن›› ئوتتۇرا مەكتىپىنىڭ مۇسۇلمانچە ئاشخانىسىدا ئىشلەپ، كۈنلىرى خاتىرجەم ئۆتۈۋاتىدۇ.
</S>
<S ID=55834>
ئابدۇقېيۇمنىڭ ئىنىسىمۇ ئىچكىرى ئۆلكىلەردىكى شىنجاڭ تولۇق ئوتتۇرا سىنىپىدا ئوقۇغان بولۇپ، ھازىر جۇڭگو كانچىلىق ئۇنىۋېرسىتېتىغا ئۆتتى، ئۇمۇ كەلگۈسىگە تولۇق ئىشەنچ بىلەن قارىماقتا.
</S>
<S ID=55835>
 مىننەتدارلىق ھېسسىياتى بىلەن ئوقۇغۇچىلار خىزمىتىنى ئىشلىدى
</S>
<S ID=55836>
 ئابدۇقېيۇم مۇنداق دېدى: ئىدىيە جەھەتتىن ئوقۇغۇچىلارغا ئىچكىرى ئۆلكىلەردىكى شىنجاڭ تولۇق ئوتتۇرا سىنىپى دۆلەتنىڭ ئېتىبار بېرىش سىياسىتى، ئۆز تەقدىرىنى ئۆزگەرتىش پۇرسىتى ئىكەنلىكىنى تونۇتقاندىلا، ئاندىن ئۇلارنىڭ يىراق كەلگۈسى نىشانىنى تۇرغۇزۇشىغا تېخىمۇ تۈرتكە بولغىلى، ئوقۇغۇچىلارمۇ بۇ نىشانى ئۈچۈن تىرىشىدىغان بولىدۇ، يېتەكچى بولۇش خىزمىتىنى ئىشلەش ئوڭاي بولمىسىمۇ، بىراق بۇ رىقابەتنى قوبۇل قىلىشنى خالايمەن.
</S>
<S ID=55837>
 ئابدۇقېيۇم ئىچكىرى ئۆلكىلەردىكى شىنجاڭ تولۇق ئوتتۇرا سىنىپىدىكى كۆپ ساندىكى ئوقۇغۇچىلارنىڭ ئۆگىنىش، تۇرمۇشتىكى كەچۈرمىشلىرىنىڭ ئۆزىنىڭكىگە ئوخشاش ئىكەنلىكىنى نەزەردە تۇتۇپ، ئوقۇغۇچىلارنى ئىدىيە خىزمىتى ئىشلەشتە دائىم مەسىلىنى ئوقۇغۇچىلار نۇقتىسىدا تۇرۇپ ئويلاپ، تېزدىن ئوقۇغۇچىلارنىڭ قەلب دەرۋازىسىنى ئېچىپ، ئۇلار بىلەن ئىچقويۇن – تاشقويۇن بولۇپ كەتتى.
</S>
<S ID=55838>
بالىلار ئىدىيە ياكى تۇرمۇش جەريانىدا يولۇققان مەسىلىلەرنى سىرداش ئاكىسىغا ئېيتىشنى خالايدىغان بولدى.
</S>
<S ID=55839>
ئابدۇقېيۇم بالىلار يولۇققان ھەر خىل قىيىنچىلىقلارنى ئەڭ زور تىرىشچانلىقى بىلەن ھەل قىلىپ بېرەتتى.
</S>
<S ID=55840>
 بۇ يىل تولۇق ئوتتۇرا 3 – يىللىقتا ئوقۇۋاتقان مەمەتنىياز توختى ئابدۇقېيۇمنىڭ ئەڭ قىيىن كۈنلەردە ئۆزىگە بەرگەن ياردىمىنى مەڭگۈ ئۇنتۇپ قالمايدۇ.
</S>
<S ID=55841>
ئەينى چاغدا ئۇنىڭ دادىسى بەختكە قارشى قاتناش ھادىسىسىگە ئۇچرىغان، مەمەتنىياز ئائىلىسى نامرات بولغاچقا، دادىسىنىڭ كېسىلىنى داۋالىتىشقا نۇرغۇن پۇل كېتىدىغانلىقىنى ئويلاپ، ئوقۇشتىن توختاپ قالماقچى بولۇپ، ئىنتايىن چۈشكۈنلىشىپ كەتكەن.
</S>
<S ID=55842>
ئابدۇقېيۇم بۇ ئەھۋالدىن خەۋەر تېپىپ، مەمەتنىيازنى مەكتەپ مەيدانىغا چاقىرتىپ، ئۇنىڭغا قىيىنچىلىقنىڭ ۋاقىتلىق ئىكەنلىكىنى، ئۆزىگە بېسىم قىلىۋالماي، ياخشى ئۆگىنىپ، ئالىي مەكتەپكە ئۆتكەندىلا، ئائىلىسىنىڭ تەقدىرىنى ئۆزگەرتەلەيدىغانلىقىنى ئېيتتى ھەم ئۇنىڭ كارتىسىغا 2000 يۈەن پۇل ئۇرۇپ بەردى، مەمەتنىيازغا ئوقۇش ياردىمى ئىش ئورنىدىن بىرنى تېپىپ بەردى ھەم ئۇنىڭ ئەھۋالىنى مەكتەپكە ئىنكاس قىلىپ، مەكتەپنىڭ مەمەتنىيازغا ئەڭ زور دەرىجىدە ياردەم بېرىشىنى ئىلتىماس قىلدى.
</S>
<S ID=55843>
غەم – ئەندىشىدىن خالىي بولغان مەمەتنىياز تېخىمۇ تىرىشىپ ئۆگىنىپ، ئابدۇقېيۇمنى ئۆزىگە ئۈلگە قىلىپ، ياخشىراق ئالىي مەكتەپكە ئۆتۈش ئۈچۈن تىرىشىۋاتىدۇ.
</S>
<S ID=55844>
 ئابدۇقېيۇم ئىشلەۋاتقان سىياسىي يېتەكچى بولۇش خىزمىتى ناھايىتى مۇرەككەپ بولۇپ، ئوقۇغۇچىلارنىڭ بىر يىل جەريانىدىكى ئۆگىنىش، تۇرمۇش خاتىرىلىرى ئېلىنغان سىن كۆرۈنۈشىنى تەتىلدە ئاتا – ئانىلىرىغا كۆرسىتىشكە قولايلىق بولسۇن ئۈچۈن، يېڭى ئوقۇش مەۋسۇمى باشلانغان ھامان شىنجاڭ سىنىپىدىكى 160 ئوقۇغۇچىنىڭ ھەر بىرىگە سىن كۆرۈنۈشى پىلانىنى تۈزۈپ بېرىدۇ، بۇنىڭدىن باشقا يەنە شىنجاڭ سىنىپىدىكى ئوقۇغۇچىلارنى بايرام، دەم ئېلىش كۈنلىرىدە ئېكسكۇرسىيە، دالا پائالىيىتىگە ئورۇنلاشتۇرۇش ۋە ھەر يىلى بىر قېتىم مەكتەپنى ئاتا – ئانىلارغا ئېچىۋېتىش پائالىيەتلىرىنى تەشكىللەيدۇ...
</S>
<S ID=55845>
 ئابدۇقېيۇمنىڭ كۈندە بىر تەرەپ قىلىدىغان ئىشلىرى ناھايىتى كۆپ بولسىمۇ، ئەمما 2015 – يىلىدىن باشلاپ ئۆزىنىڭ كەسپىي ئالاھىدىلىكىدىن پايدىلىنىپ، شىنجاڭ سىنىپىدىكى بالىلارغا قانۇن دەرسى تەسىس قىلىپ، ئۇلارغا قانۇنغا رىئايە قىلىدىغان ياخشى ئۆسمۈر بولۇش توغرىسىدا تەربىيە بەردى.
</S>
<S ID=55846>
يۇرتىغا ئاكتىپ كۈچ تارقىتىش
</S>
<S ID=55847>
 ھۆرمەتلىك ئاتا – ئانىلار، ساۋاقداشلار ياخشىمۇسىلەر.
</S>
<S ID=55848>
مېنىڭ ئىسمىم ئابدۇقېيۇم، شىنجاڭ يەكەن ناھىيەسىدىن، ھازىر گۇاڭجۇ شەھىرىدە خىزمەت قىلىمەن، ئايلىق مائاشىم 10 مىڭ يۈەندىن ئاشىدۇ، مېنىڭ تەقدىرىمنى نېمە ئۆزگەرتتى؟
</S>
<S ID=55849>
تەقدىرىمنى دەل بىلىم بىلەن مائارىپ ئۆزگەرتتى.
</S>
<S ID=55850>
شۇڭا ئاتا – ئانىلارنىڭ ئائىلە ئەھۋالىڭلارنىڭ قانداق بولۇشىدىن قەتئىينەزەر بالاڭلارنى مەكتەپتە ئوقۇتۇشىڭلارنى تەۋسىيە قىلىمەن.
</S>
<S ID=55851>
تەرەققىيات مىللەت ئايرىمايدۇ.
</S>
<S ID=55852>
 2016 – يىلى 8 – ئايدا، ئابدۇقېيۇم يەكەن ناھىيەسى كۈنچىلىك مەھەللىسىدە لېكسىيە سۆزلىگەندە، ئۇنىڭ لېكسىيەسى تولۇقسىز 3 – يىللىق ئوقۇغۇچىسى مىنەۋەرقىز بىلەن مەدىنەگە ئەڭ كۈچلۈك تەسىر قىلدى.
</S>
<S ID=55853>
بۇ ئىككىيلەن بالدۇر توي قىلمايمىز، تېخىمۇ كۆپ بىلىم ئىگىلەپ، يۇرت كۆرۈپ، ئائىلىمىزنى قىيىنچىلىقتىن قۇتۇلدۇرىمىز... دېگەن ئىرادىگە كەلگەن.
</S>
<S ID=55854>
ئابدۇقېيۇمنىڭ سۆزلىرى خۇددى نۇرغا ئوخشاش، ئۇلارنىڭ ئۈمىد يوللىرىنى يورۇتۇپ بەرگەن.
</S>
<S ID=55855>
 ھەر يىلى تەتىلدە يۇرتىغا قايتىپ، لېكسىيە سۆزلەپ، يۇرتداشلىرىغا ئىچكىرى ئۆلكىدىكى بىلىم ئېلىش ۋە خىزمەت قىلىش جەريانىدىكى ئىش – ئىزلىرىنى سۆزلەپ بېرىپ، كىشىلەرنىڭ گۈزەل تۇرمۇشقا بولغان ئىنتىلىشىنى قوزغاش ئابدۇقېيۇمنىڭ ئادىتىگە ئايلاندى.
</S>
<S ID=55856>
يۇرتىدىكى بەزى ئاتا – ئانىلارنىڭ ئىدىيەسى قالاق، قاتمال، مۇتەئەسسىپ بولۇپ، بىلىمنىڭ كۈچ – قۇدرىتى ۋە قىممىتىنى بىلمەسىلىكى ئابدۇقېيۇمنىڭ شۇنداق قىلىشىغا تۈرتكە بولدى.
</S>
<S ID=55857>
 ئابدۇقېيۇم مۇنداق دېدى: بەزى ئاتا – ئانىلارنىڭ ئوقۇغاننىڭ پايدىسى يوق، ئوقۇش پۈتكۈزگەندىن كېيىنمۇ خىزمەت تاپالىشى ناتايىن، ئۇنىڭدىن كۆرە بالىغا ھۈنەر ئۆگىتىپ بالدۇرراق بىرەر ئىشنىڭ پېشىنى تۇتقۇزغان ياخشى، دېگەنلىرىنى ئاڭلىسام ئىنتايىن ئېچىنىپ كېتىمەن، يۇرتداشلارغا ئۆز كەچۈرمىشلىرىمنى سۆزلەپ بېرىپ، ئۇلارنىڭ يىراققا نەزەر تاشلاپ، زامانىۋى بىلىم ۋە تەربىيەنى قوبۇل قىلغاندىلا ئاندىن ياخشى ئىستىقبالغا ئىگە بولىدىغانلىقىنى تونۇتماقچىمەن.
</S>
<S ID=55858>
 ئابدۇقېيۇم ئۆز كەچۈرمىشىنى مىسال قىلىپ سۆزلەپ بېرىش ئارقىلىق نۇرغۇن ئاتا – ئانا، ئوقۇغۇچىلارغا زور ئىلھام بەردى، ئۇ دائىم لېكسىيە سۆزلەيدىغان كۈنچىلىك مەھەللىسىدىن 40 نەچچە ئىستۇدېنت چىقتى، 2012 – يىلى ئابدۇقېيۇم لېكسىيە سۆزلەشتىن ئىلگىرى بۇ مەھەللىدىن چىققان ئىستۇدېنت 15 كىمۇ يەتمەيتتى.
</S>
<S ID=55859>
 كىشىنى ئەڭ تەسىرلەندۈرىدىغىنى شۇكى، ھەر قېتىملىق تەشۋىقاتتىن كېيىن، ئاتا – ئانىلار، ئوقۇغۇچىلار ئابدۇقېيۇمنى ئورىۋېلىپ، ئۇنىڭدىن ھەر خىل مەسىلىلەردىن مەسلىھەت سورايتتى، ھەتتا قوشنىلىرى، ئۇرۇق – تۇغقانلىرى ئۈچۈن تېلېفون نومۇرىنى سورىۋالاتتى.
</S>
<S ID=55860>
ئابدۇقېيۇم ھەر قېتىم بۇ ئىشلارنى ئەسلىگىنىدە ئۆزىنىڭ خېلى ئەھمىيەتلىك ئىش قىلغانلىقىنى ھېس قىلىپ، قەلبى ئىختىيارسىز زەپەر تۇيغۇسىغا چۆمۈلەتتى.
</S>
</TEXT>
/BODY
/DOC