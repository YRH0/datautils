<DOC>
<DOCID>TIANSHAN.544030</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-08-25 11:31:15</DATE>
</HEADER>
<BODY>
<HEADLINE>
<S ID=42969>
پىچان ناھىيەسى باقمىچىلىقتا يېڭىچە يول تۇتتى
</S>
</HEADLINE>
<TEXT>
<S ID=42970>
   مىجىت ئىبراھىم خەۋەر قىلىدۇ: پىچان ناھىيەسى بۇ يىل كىرگەندىن بۇيان نەسىلنى ياخشىلاش، يۇقۇمنىڭ ئالدىنى ئېلىشنى كۈچەيتىش، يەم – خەشەك كۆلىمىنى كېڭەيتىش ئارقىلىق، باقمىچىلىقتا ئۆزى بېقىپ ئۆزى كۆپەيتىشنى چىڭ تۇتۇپ، كۆرۈنەرلىك ئۈنۈمگە ئېرىشتى.
</S>
<S ID=42971>
   ناھىيە بۇ يىل نەق مەيداندا تەربىيەلەش بىلەن كۇرس ئېچىشنى بىرلەشتۈرۈپ، دېھقانلارنى ئىنەك، ساغلىقلارنى سۈنئىي ئۇرۇقلاندۇرۇش تېخنىكىسى ۋە تېخنىكىلىق تەلەپ بىلەن بېقىش بىلىملىرى بويىچە تەربىيەلىدى.
</S>
<S ID=42972>
ئۈنۈمسىز يەرلەردە ئورمان، ئوتلاق بەرپا قىلىپ، پالۋان قوناق، بېدە قاتارلىق يەم – خەشەك تېرىلغۇ كۆلىمىنى 6600 موغا، زىرائەتلەرگە كىرىشتۈرۈلۈپ تېرىلغان يەم – خەشەك كۆلىمىنى 53 مىڭ موغا يەتكۈزدى.
</S>
<S ID=42973>
چىقتىم، لۈكچۈن قاتارلىق دېھقانچىلىق رايونى باقمىچىلىقى تەرەققىي قىلغان يېزا – بازارلارنى نۇقتا قىلىپ، باقمىچىلارغا ئۆزى بېقىپ، ئۆزى كۆپەيتىشنىڭ ئەھمىيىتىنى چۈشەندۈردى.
</S>
<S ID=42974>
چىقتىم بازىرىدا چارۋىنى ئۆزى بېقىپ، ئۆزى كۆپەيتىشتە كۆلەملەشكەن ئائىلە 1124كە، لۈكچۈن بازىرىدا 1000دىن كۆپرەككە، دالانكارىز يېزىسىدا 843كە يېتىپ، بۇ يېزا – بازارلاردا كۆپ قوزىلايدىغان ساغلىقلار 50 مىڭدىن كۆپرەككە يەتتى.
</S>
<S ID=42975>
   ئۆزى بېقىپ، ئۆزى كۆپەيتىشتە تۇرپان قارا قويى، مەكىت قويى، قىسقا قۇيرۇقلۇق قوي قاتارلىق ئەلا نەسىللەرنى كىرگۈزۈش، كېڭەيتىشنى چىڭ تۇتۇپ، تۇرپان قارا قويىنى 3800گە، مەكىت قويىنى 4322گە يەتكۈزدى.
</S>
<S ID=42976>
مال دوختۇرلىرىنى كەنت، مەھەللىلەرگىچە بېرىپ قويلارنى كارانتىن قىلىش، ۋاكسىنا ئەملەشكە ئورۇنلاشتۇرۇپ، چارۋىلاردا كۆرۈلىدىغان كېسەل يۇقۇمىنىڭ ئالدىنى ئېلىپ، چارۋىلارنىڭ سىجىل كۆپىيىشىگە ئاساس سالدى.
</S>
<S ID=42977>
نەتىجىدە، 8 – ئايغىچە ناھىيە بويىچە دېھقانلار ئۆزى بېقىپ، ئۆزى كۆپەيتكەن قوي 73 مىڭ 323كە يەتتى.
</S>
</TEXT>
/BODY
/DOC