<DOC>
<DOCID>TIANSHAN.536375</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-22 15:56:39</DATE>
</HEADER>
<BODY>
<HEADLINE>
<S ID=34396>
مىچىغلىقلار ئورمانلىقتا توخۇ بېقىپ ‹‹قوشئۈنۈم›› گە ئېرىشتى
</S>
</HEADLINE>
<TEXT>
<S ID=34397>
   قۇربان سايىم خەۋەر قىلىدۇ: مەن يېقىندا باي ناھىيەسى مىچىغ يېزىلىق پارتكومنىڭ مۇئاۋىن شۇجىسى، يېزا باشلىقى ئېزىز ئابلىمىتنىڭ ھەمراھلىقىدا مىچىغ يېزىسىنىڭ يۇقارقى ئاراچىغ كەنتىدىكى ئالىم تۇنىيازنىڭ باغدا توخۇ بېقىش ئۈلگە نۇقتىسىنى زىيارەت قىلدىم. بۈك – باراقسان ياڭاقلىق، ئالمىلىق ۋە تېرەكلىك ئارىسىدا بىرقانچە يۈز توخۇ دانلاۋاتاتتى.
</S>
<S ID=34398>
    ئۇقۇشىمچە، ئالىم تۇنىياز كەنتكە چۈشكەن كادىرلارنىڭ يول كۆرسىتىشى، يېزىلىق ھۆكۈمەت ۋە كەنت ئاھالە كومىتېتىنىڭ مەبلەغ، تېخنىكا جەھەتتىن قوللىشى نەتىجىسىدە بۇلتۇر سەككىز مو بېغىدا توخۇ بېقىشنى باشلىغانىكەن، بۇ يىل ئۇ يەنە 500 توخۇ چۈجىسى سېتىۋېلىپ، چۈجىلەرگە ئاز مىقداردا قوناق، سېرىق پۇرچاق، بۇغداي كېپىكى قاتارلىقلارنى بەرگەندىن باشقا، ئاساسەن باغ ياكى ئورمانلىقتا يايلىتىپ باققاچقا بېقىش تەننەرخى تۆۋەن، توخۇلارنىڭ يېتىلىشى تېز، بازىرى ئىتتىك بوپتۇ. بۇلتۇر توخۇلارنى بېقىش تەننەرخىنى چىقىرىۋەتكەندە ئوتتۇرا ھېساب بىلەن 20 مىڭ يۈەندىن ئارتۇق پايدا ئاپتۇ. ھازىر بېقىۋاتقان چۈجىلىرىنى يەنە ئىككى ئايدىن كېيىن بازارغا سالىدىكەن.
</S>
<S ID=34399>
    مىچىخ يېزىسى دېھقانلارنىڭ كىرىمىنى ئاشۇرۇش يوللىرى ئۈستىدە پائال ئىزدىنىپ، يۇقارقى ئاراچىغ كەنتى بىلەن قۇمدۆڭ كەنتىنى نۇقتا قىلىپ، ئىككى جايدىكى ئورمانلىقتا توخۇ بېقىش ئۈلگە نۇقتىسى قۇردى. ئورمانلىق ئېكولوگىيەلىك باقمىچىلىق يېڭى ئەندىزىسىنى شەكىللەندۈرۈپ، يېزىلىق چارۋامال دوختۇرلۇق پونكىتىدىن مەخسۇس تېخنىكلارنى ئاجرىتىپ، مەركەزلىك ۋاكسىنا ئەملەش، كېسەلنىڭ ئالدىنى ئېلىش ۋە ئۇنى تىزگىنلەشكە تېخنىكىلىق يېتەكچىلىك قىلدۇردى.
</S>
<S ID=34400>
    يېزىلىق پارتكومنىڭ مۇئاۋىن شۇجىسى، يېزا باشلىقى ئېزىز ئابلىمىت مۇنداق دېدى: دېھقانلار ئورمانلىقلاردا توخۇ بېقىپ بازارنى يېشىل توخۇ گۆشى بىلەن تەمىنلىدى. بىز يىل ئاخىرىغىچە ئورمانلىق ئېكولوگىيەلىك باقمىچىلىقلىق كۆلىمىنى 10 مىڭ موغا، بېقىلىۋاتقان توخۇنى 100 مىڭغا يەتكۈزۈشنى پىلانلىدۇق.
</S>
<S ID=34401>
‏    
</S>
</TEXT>
/BODY
/DOC