<DOC>
<DOCID>TIANSHAN.503877</DOCID>
<HEADER>
<CLASS>ئۈرۈمچى</CLASS>
<DATE>2016-03-01 19:23:15</DATE>
</HEADER>
<BODY>
<HEADLINE>
<S ID=17174>
ئۈرۈمچى شەھىرى ئاھالىلىرىگە خاتىرجەم غىزالىنىش شارائىتى ھازىرلىنىدۇ
</S>
</HEADLINE>
<TEXT>
<S ID=17175>
    خالىدە ئوبۇل خەۋەر قىلىدۇ: بۇ يىل ئۈرۈمچى شەھەرلىك يېمەكلىك ۋە دورا بىخەتەرلىكىنى نازارەت قىلىپ باشقۇرۇش ئىدارىسى يېمەك – ئىچمەك سورۇنلىرىدا ‹‹ئاشخانا ئاشكارا، ئوچاق بېشى پاكىز بولۇش›› قۇرۇلۇشىنى ئىلگىرى سۈرۈپ، شەھەر ئاھالىلىرىگە ئاشخانىنى، تاماق خۇرۇچلىرىنى ۋە تاماق ئېتىش جەريانىنى ئۆز كۆزى بىلەن كۆرۈپ نازارەت قىلىدىغان شارائىت ھازىرلايدىكەن.
</S>
<S ID=17176>
   ئۇزاقتىن بۇيان نۇرغۇن ئاشپۇزۇلدا ئاشخانىنىڭ ئىشىكىگە ‹‹مۇناسىۋەتسىز كىشىلەرنىڭ كىرىشىگە يول قويۇلمايدۇ›› دېگەن خەت چاپلاپ قويۇلغاچقا، ئىستېمالچىلار ئاشخانىدا كۆكتاتلار پاكىز يۇيۇلامدۇ؟ قورۇمىلارغا قانداق ياغ ئىشلىتىلىدۇ؟ دېگەندەك مەسىلىلەرگە ئىشەنچلىك جاۋاب ئالالماي كەلگەنىدى.
</S>
<S ID=17177>
   بۇ يىل ئۈرۈمچى شەھەرلىك يېمەكلىك ۋە دورا بىخەتەرلىكىنى نازارەت قىلىپ باشقۇرۇش ئىدارىسى بۇ مەسىلىلەرنى نېگىزىدىن ھەل قىلىش ئۈچۈن، ئاشخانىلاردا ‹‹ئاشخانا ئاشكارا، ئوچاق بېشى پاكىز بولۇش›› قۇرۇلۇشىنى يولغا قويۇپ، ئاھالىلەر سۈزۈك ئەينەك سىرتىدىن ياكى چوڭ ئېكراندا ئاشخانىدىكى ھەر بىر ھەرىكەتنى كۆزىتەلەيدىغان شارائىتنى قەدەممۇ قەدەم ھازىرلايدىكەن.
</S>
<S ID=17178>
   ئۇقۇشىمچە، بۇ يىل ئۈرۈمچى شەھىرىنىڭ ئاساسلىق شەھەر رايونىدىكىA دەرىجىلىك يېمەك – ئىچمەك مۇلازىمەت ئورۇنلىرى، چوڭ تىپتىكى پائالىيەتلەردە مېھمان كۈتۈش ۋەزىپىسىنى ئۈستىگە ئالغان يېمەك – ئىچمەك مۇلازىمەت ئورۇنلىرى، ئالىي مەكتەپ ئاشپۇزۇللىرى، 300دىن ئارتۇق ئادىمى بار مەكتەپ (يەسلىلەرنىمۇ ئۆز ئىچىگە ئالىدۇ) ئاشپۇزۇللىرى، كارخانا ئاشپۇزۇللىرىدا ‹‹ئاشخانا ئاشكارا، ئوچاق بېشى پاكىز بولۇش›› خىزمىتى قانات يايدۇرۇلىدىكەن.
</S>
<S ID=17179>
   ئىستاتىستىكىغا ئاساسلانغاندا، ئۈرۈمچى شەھىرىدە ھازىر 4861 يېمەك – ئىچمەك مۇلازىمەت ئورنى بولۇپ، A دەرىجىلىك يېمەك – ئىچمەك مۇلازىمەت ئورنىدىن 278ى، مەكتەپ ئاشپۇزۇلىدىن 195ى بار ئىكەن.
</S>
<S ID=17180>
‏
</S>
</TEXT>
/BODY
/DOC