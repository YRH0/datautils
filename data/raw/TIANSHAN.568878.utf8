<DOC>
<DOCID>TIANSHAN.568878</DOCID>
<HEADER>
<CLASS>پەن – مائارىپ</CLASS>
<DATE>2016-12-01 12:27:07</DATE>
</HEADER>
<BODY>
<HEADLINE>
<S ID=62718>
نامرات ئوقۇغۇچىلارنىڭ گۈزەل كېلەچىكى ئۈچۈن ئۈن-تىنسىز تۆھپە قوشۇۋاتقان تۇرسۇن يۈسۈپ
</S>
</HEADLINE>
<TEXT>
<S ID=62719>
جۇ لى
</S>
<S ID=62720>
 ‹‹بالىلارنىڭ تاماق يېيەلمەيۋاتقانلىقىنى كۆرسەم ناھايىتى بىئارام بولىمەن، قەرز ئېلىپ بولسىمۇ بالىلارغا تويغۇدەك تاماق يېگۈزىمەن››.
</S>
<S ID=62721>
شىنجاڭ مالىيە – ئىقتىساد ئۇنىۋېرسىتېتىنىڭ ئوقۇتقۇچىسى تۇرسۇن يۈسۈپ 20 يىلغا يېقىن ۋاقىتتىن بۇيان سەككىز ئوقۇغۇچىغا ئىزچىل ياردەم بېرىپ كەلگەن، ئۇ ۋاقىتلىق ياردەم بەرگەن ئوقۇغۇچىلارمۇ خېلى كۆپ.
</S>
<S ID=62722>
ئېغىر كېسەل بولۇپ قالغان ئوقۇغۇچىلارغا پۇل ئىئانە قىلىش، پۇلى يوق ئۆيىگە قايتالمىغان ئوقۇغۇچىلارغا پويىز بېلىتى ئېلىپ بېرىش قاتارلىقلار دەل مۇشۇلارنىڭ مىسالىدۇر.
</S>
<S ID=62723>
2008 – يىلى تۇرسۇن يۈسۈپ ئاپتونوم رايون بويىچە مىللەتلەر ئىتتىپاقلىقى – تەرەققىياتىدىكى ئۈلگە بولۇپ باھالاندى.
</S>
<S ID=62724>
 مەمەت ئابلا يېتىم بالا بولۇپ، ئۇ ئىككى سىڭلىسى بىلەن مومىسىغا ئايدا بېرىلىدىغان 70 يۈەن كۈتۈنۈش پۇلىغا تايىنىپ كۈن كەچۈرگەچكە، ئوقۇشسىز قالغانىدى.
</S>
<S ID=62725>
بۇنىڭدىن خەۋەر تاپقان تۇرسۇن يۈسۈپ تەشەببۇسكارلىق بىلەن مەمەت ئابلانىڭ ئوقۇش پۇلى ۋە تۇرمۇش پۇلىنى ھەل قىلىپ بېرىدۇ، 2001 – يىلىدىن 2005 – يىلىغىچە مەمەت ئابلاغا 9000 يۈەندىن كۆپرەك پۇل ياردەم قىلىدۇ.
</S>
<S ID=62726>
مەمەت ئابلانىڭ مومىسى تەسىرلەنگەن ھالدا: سىز ھەقىقەتەن ياخشى ئادەم ئىكەنسىز، بىز بىر ئائىلە كىشىلىرى سىزنىڭ ياردىمىڭىزنى مەڭگۈ ئۇنتۇمايمىز، دەيدۇ.
</S>
<S ID=62727>
 تۇرسۇن يۈسۈپ مۇنداق دېدى: بەزىدە يوقسۇزلۇق نى – نى ئەزىمەتلەرنىمۇ قىيىن ئەھۋالغا چۈشۈرۈپ قويىدۇ.
</S>
<S ID=62728>
ئوقۇغۇچىلار قىيىنچىلىققا ئۇچرىغاندا، بىز ياردەم قىلمىساق كىم ياردەم قىلىدۇ؟
</S>
<S ID=62729>
 2005 – يىلى 5 – ئايدا شىنجاڭ مالىيە – ئىقتىساد ئۇنىۋېرسىتېتىنىڭ مەمۇرىي باشقۇرۇش كەسپىدە ئوقۇۋاتقان يادىكار سوزۇلما خاراكتېرلىك لىمفا ھۈجەيرىلىك ئاق قان كېسىلىگە گىرىپتار بولۇپ قالغاندا، تۇرسۇن يۈسۈپ فاكۇلتېتتىكى ئوقۇتقۇچى – ئوقۇغۇچىلارنى سەپەرۋەر قىلىپ، يادىكارغا 6200 يۈەن ئىئانە قىلىدۇ ھەم ئۆزىمۇ ئۈچ قېتىمدا 1180 يۈەن ئىئانە قىلىدۇ، ئۆزىنىڭ دوستلىرى ئارقىلىق يادىكارغا يەنە 170 مىڭ يۈەن غەملەپ بېرىدۇ.
</S>
<S ID=62730>
يادىكار بەختكە قارشى قازا قىلىپ كەتكەندىن كېيىن، تۇرسۇن يۈسۈپ يەنە ئۇنىڭ ئاخىرەتلىك ئىشلىرىنى بىر تەرەپ قىلىشقا پۇل ياردەم قىلىدۇ.
</S>
<S ID=62731>
تۇرسۇن يۈسۈپ يەنە بۇ سىنىپتىكى جىگەر قاپلىق قۇرت كېسىلىگە گىرىپتار بولغان قىرغىز ئوقۇغۇچى ئايگۈلگە 250 يۈەن پۇل ئىئانە قىلىدۇ.
</S>
<S ID=62732>
2006 – يىلى 10 – ئايدا ئۇ يەنە يېتىم قىز رەيھانگۈلگە 3500 يۈەن ئىئانە قىلىدۇ.
</S>
<S ID=62733>
 ئۆمەرجان يېتىم بالا بولۇپ، ئۇنىڭ بىرلا مېيىپ ئاچىسى بار ئىدى.
</S>
<S ID=62734>
ئۇ ھازىر مەركىزىي سىياسىي – قانۇن ئۇنىۋېرسىتېتىدا ئوقۇۋاتىدۇ.
</S>
<S ID=62735>
ئۆمەرجان 2012 – يىلى تولۇق ئوتتۇرا مەكتەپنىڭ 1 – يىللىقىدا ئوقۇغاندىن تارتىپ ھازىرغىچە، تۇرسۇن يۈسۈپ ئۇنىڭغا ھەر يىلى 5000 يۈەن تۇرمۇش پۇلى بېرىۋاتىدۇ.
</S>
<S ID=62736>
ئەينى ۋاقىتتا ئۆمەرجان تۇرسۇن يۈسۈپكە يىغلاپ تۇرۇپ: ماڭا سىزدەك كۆڭۈل بۆلىدىغان كىشىنى ئىنتايىن ئاز ئۇچراتتىم، دېگەنىدى.
</S>
<S ID=62737>
 تۇرسۇن يۈسۈپ يەنە ئۈچ خەنزۇ ئوقۇغۇچىغا ياردەم بەردى.
</S>
<S ID=62738>
1998 – يىلى تۇرسۇن يۈسۈپ مالىيە فاكۇلتېتىدا ئوقۇۋاتقان قىيىنچىلىقى بار ئوقۇغۇچى ۋاڭ لىنىڭ ھەر كۈنى ھورنان ياكى گۈرۈچ تامىقىنى قۇرۇقلا يەۋاتقانلىقىنى بىلىپ، ئۇنىڭغا ھەر ئايدا 200 يۈەن بېرىپ، ۋاڭ لىنىڭ ھەر قېتىملىق تاماقتا قورۇما يېيەلىشىگە كاپالەتلىك قىلىدۇ ھەم ۋاڭ لىغا ئۈچ يىل ياردەم قىلىدۇ.
</S>
<S ID=62739>
2001 – يىلدىن باشلاپ، ئالاھىدە قىيىنچىلىقى بار ئوقۇغۇچى ۋاڭ شىنخەيگە ئۇدا ئۈچ يىل ئايدا 300 يۈەندىن ياردەم قىلىدۇ.
</S>
<S ID=62740>
ئوقۇش پۈتكۈزۈشكە ئاز قالغاندا ۋاڭ شىنخەي يەنە بىر يىللىق ئوقۇش پۇلىنى تۆلىيەلمىگەچكە، تۇرسۇن يۈسۈپ ئۇنىڭغا 3200 يۈەن ئوقۇش پۇلىنى تۆلەپ بېرىپ، ۋاڭ شىنخەينىڭ ئوڭۇشلۇق ئوقۇش پۈتكۈزۈشىگە كاپالەتلىك قىلىدۇ.
</S>
<S ID=62741>
 ‹‹بالىلارنىڭ قىيىنچىلىقى ۋاقىتلىق ئىش، ھازىر ئۇلارغا ياردەم قىلساق، ئۇلار ئوقۇشىنى ئوڭۇشلۇق پۈتكۈزۈۋالغاندىن كېيىن جەمئىيەتكە ياراملىق ئادەم بولۇپ چىقىدۇ››.
</S>
<S ID=62742>
تۇرسۇن يۈسۈپ بۇ بالىلارنىڭ جەمئىيەتكە ياراملىق ئادەم بولغانلىقىدىن ناھايىتى ئىپتىخارلىنىدۇ: مەمەت ئابلا ھازىر خوتەن تەجرىبە ئوتتۇرا مەكتەپتە ئوقۇتقۇچى؛ ئايگۈل چۆچەك شەھىرىدىكى بىر باشلانغۇچ مەكتەپتە ئوقۇتقۇچى؛ ۋاڭ شىنخەي مەمۇر بولۇپ ئىشلەۋاتىدۇ؛ ۋاڭ لى تيەنجىندىكى مەلۇم دۆلەت ئىگىلىكىدىكى كارخانىدا ئىشلەۋاتىدۇ...
</S>
<S ID=62743>
 بۇ بىر نەچچە يىلدا دۆلەت نامرات ئوقۇغۇچىلارغا بېرىلىدىغان ئوقۇش ياردەم پۇلى، تاماق ياردەم پۇلى قاتارلىق ياردەمنى كۆپەيتكەنلىكى، ياردەم بېرىدىغان مەبلەغ ۋە دائىرىنىمۇ زور دەرىجىدە كېڭەيتكەنلىكى ئۈچۈن، تۇرسۇن يۈسۈپ ئوقۇغۇچىلارغا بېرىدىغان ياردەمنىمۇ تەدرىجىي ئازايتتى.
</S>
<S ID=62744>
تۇرسۇن يۈسۈپ مۇنداق دېدى: بالىلارنىڭ يامان ئۆگىنىپ قېلىشىدىن، ئۆز كۈچىگە تايىنىپ مۇستەقىل تۇرمۇش كەچۈرەلمەسلىكىدىن ئەنسىرىدىم.
</S>
<S ID=62745>
ئالايلۇق، مەن ئۆمەرجانغا مېنىڭ ياردىمىمگىلا تايىنىۋالماسلىق، ئۆزىگە تايىنىپ ياشاشنى ئۆگىنىش، تىرىشچانلىق بىلەن ئىشلەپ، ئىقتىسادچىللىق بىلەن ئوقۇش توغرىسىدا تەربىيە قىلدىم.
</S>
<S ID=62746>
ھازىر ئۇ تىرىشچانلىق بىلەن ئىشلەپ، ئىقتىسادچىللىق بىلەن ئوقۇپ، ئىشلەپ ئايدا 400 يۈەن پۇل تاپىدۇ، ئۇنىڭغا يەنە ئوقۇش ياردەم پۇلىنى قوشقاندا، ئۇنىڭ تۇرمۇشىغا يېتىدۇ.
</S>
<S ID=62747>
تۇرسۇن يۈسۈپنىڭ يېتەكچىلىكىدە، ئۆمەرجاننىڭ ئۆگىنىش نەتىجىسىمۇ ناھايىتى ياخشى بولۇۋاتىدۇ.
</S>
<S ID=62748>
 تۇرسۇن يۈسۈپ مۇنداق دېدى: بىز بۈگۈن ئۇلارغا ياردەم قىلساق، ئەتە ئۇلارمۇ باشقىلارغا ياردەم قىلىدۇ، بۇ بىر غايە، شۇنداقلا ناھايىتى ساۋابلىق ئىش.
</S>
</TEXT>
/BODY
/DOC