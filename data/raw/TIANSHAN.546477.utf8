<DOC>
<DOCID>TIANSHAN.546477</DOCID>
<HEADER>
<CLASS>شىنجاڭ</CLASS>
<DATE>2016-09-02 12:25:49</DATE>
</HEADER>
<BODY>
<HEADLINE>
<S ID=45480>
ئاپتونوم رايونىمىزدا بالىلار كېسەللىكلىرى دوختۇرلىرى قوشۇنى زورايتىلىدۇ
</S>
</HEADLINE>
<TEXT>
<S ID=45481>
  گۈلمىرە مۇھەممەد خەۋەر قىلىدۇ: 29 – ئاۋغۇست چۈشتىن بۇرۇن، شىنجاڭ تېببىي ئۇنىۋېرسىتېتىنىڭ ۋاسكېتبول مەيدانى بۇ مەكتەپكە يېڭى قوبۇل قىلىنغان ئوقۇغۇچىلار ۋە ئۇلارنىڭ ئاتا – ئانىلىرى بىلەن لىق تولغانىدى.
</S>
<S ID=45482>
بۇ كۈن مەكتەپكە يېڭى قوبۇل قىلىنغان ئوقۇغۇچىلارنىڭ تىزىمغا ئالدۇرۇش كۈنى بولۇپ، ئوقۇغۇچىلارنىڭ چېھرىدە خۇشاللىق جىلۋىلىنىپ تۇراتتى.
</S>
<S ID=45483>
تىزىمغا ئالدۇرۇش ئورۇنلىرىنىڭ ئىچىدە كىلىنىكىلىق داۋالاش ئىنستىتۇتى ‹‹3+5›› بىر گەۋدىلەشكەن بالىلار كېسەللىكلىرى كەسپىگە قوبۇل قىلىنغان ئوقۇغۇچىلارنى تىزىملاش ئورنى كىشىنىڭ دىققىتىنى ئالاھىدە قوزغايتتى.
</S>
<S ID=45484>
بۇ يەردە شىنجاڭ تېببىي ئۇنىۋېرسىتېتى ‹‹مىللەتلەر ئىتتىپاقلىقى – تەرەققىياتى يىلى›› سەپەرۋەرلىك يىغىنىدا ئاممىنىڭ ئىنكاسى كۈچلۈك بولۇۋاتقان گەۋدىلىك مەسىلىلەرنى ھەل قىلىشتىكى 27 تۈرلۈك تەدبىرنىڭ بىرى بولغان ‹‹بالىلار كېسەللىكلىرى دوختۇرلىرىنى يېتىشتۈرۈشنى كۈچەيتىش›› تەدبىرىنى ئەمەلىيلەشتۈرۈش مەقسىتىدە، بۇ يىل بالىلار كېسەللىكلىرى كەسپى بويىچە قوبۇل قىلىنغان 30 ئوقۇغۇچى تىزىملاتتى.
</S>
<S ID=45485>
   شىنجاڭ تېببىي ئۇنىۋېرسىتېتى كىلىنىكىلىق داۋالاش ئىنستىتۇتى 1 – تارماق دوختۇرخانىسى ئوقۇغۇچىلار خىزمىتى بۆلۈمىنىڭ باشلىقى مەدەنىيەت مۇبارەك مۇنداق دېدى: يېڭىدىن قوبۇل قىلىنغان 30 ئوقۇغۇچىنىڭ ئىمتىھان نەتىجىسى ئالاھىدە يۇقىرى بولۇپ، ئۇلار كىلىنىكىلىق داۋالاش ۋە مەخسۇس بالىلار كېسەللىكلىرىنى داۋالاش بويىچە بەش يىل تولۇق كۇرستا ئوقۇغاندىن كېيىن، ئۈچ يىل ماگىستىر ئاسپىرانتلىقتا ئوقۇيدۇ.
</S>
<S ID=45486>
ئوقۇش پۈتكۈزگەندىن كېيىن ئاپتونوم رايونىمىزدىكى ھەرقايسى دوختۇرخانىلارغا تەقسىملىنىدۇ.
</S>
<S ID=45487>
كېيىنكى يىللاردا بۇ كەسىپكە قوبۇل قىلىنىدىغان ئوقۇغۇچىلار يەنىمۇ كۆپەيتىلىپ، كەلگۈسىدە بالىلار كېسەللىكلىرىنى داۋالاشتا باشلامچىلىق رول ئوينىيالايدىغان ئىختىساس ئىگىلىرى كۆپلەپ يېتىشتۈرۈلىدۇ.
</S>
<S ID=45488>
   شىنجاڭ تېببىي ئۇنىۋېرسىتېتى كىلىنىكىلىق داۋالاش ئىنستىتۇتى ‹‹3+5›› بىر گەۋدىلەشكەن بالىلار كېسەللىكلىرى كەسپىگە قوبۇل قىلىنغان قەيسەر تۇرسۇن مۇنداق دېدى: كىچىكىمدىن دوختۇر بولۇش ئارزۇيۇم بار ئىدى.
</S>
<S ID=45489>
تاراتقۇلاردىن ئاپتونوم رايونىمىزدا بالىلار كېسەللىكلىرى دوختۇرلىرىنىڭ كەمچىل بولۇۋاتقانلىق خەۋەرلىرىنى كۆرگەندىن كېيىن، مۇشۇ ساھەدىكى بوشلۇقنى تولدۇرۇش ئويىدا بۇ كەسىپكە تىزىملاتتىم.
</S>
<S ID=45490>
كەلگۈسىدە بالىلارنىڭ ساغلام، شاد – خۇرام ئۆسۈپ يېتىلىشىگە تېگىشلىك ھەسسە قوشالايدىغان ئىقتىدارلىق دوختۇر بولۇشقا تىرىشىمەن.
</S>
<S ID=45491>

</S>
</TEXT>
/BODY
/DOC