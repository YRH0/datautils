<DOC>
<DOCID>TIANSHAN.571466</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-12-13 12:54:31</DATE>
</HEADER>
<BODY>
<HEADLINE>
<S ID=64763>
تىرىشقاندىلا تەقدىرىنى ئۆزگەرتكىلى بولىدۇ
</S>
</HEADLINE>
<TEXT>
<S ID=64764>
 ئىختىيارىي مۇخبىرىمىز پولات نىياز خەۋىرى: كونىلار «كۆرۈنگەن تاغ يىراق ئەمەس»، «قىيىن ئىش يوق ئالەمدە، كۆڭۈل قويغان ئادەمگە» دەپ توغرا ئېيتىپتىكەن.
</S>
<S ID=64765>
تاغ ھەر قانچە يىراق بولسىمۇ، سەن بەل قويۇۋەتمەي ئىزچىل مېڭىشنى داۋاملاشتۇرساڭ، ھامان بىر كۈنى مەنزىلگە يېتىدىكەنسەن.
</S>
<S ID=64766>
ئەتراپىمىزغا قاراپ باقساق، بەزىلەر ئىرادىسىزلىكىدىن كۆزلىگەن نىشانغا يېتەلمەي، يېرىم يولدا توختاپ قېلىپ ۋايسايدۇ، يەنە بەزىلەر ئىزچىل ئالغا ئىنتىلىپ، تىرىشىپ-تىرمىشىپ ئۇتۇقلارنى قولغا كەلتۈرىدۇ.
</S>
<S ID=64767>
بىز ھېكايىسىنى سۆزلىمەكچى بولغان قەمبەرنىسا بارات ئەنە شۇ تىرىشچانلىق نەتىجىسىدە مۇۋەپپەقىيەت قازانغان ئاددىي ئايال.
</S>
<S ID=64768>
 چەرچەن ناھىيەسى چەرچەن بازىرى 4-ئولتۇراق رايونىدا «مەنزىل چۆپ چىقىرىش ئورنى» دەپ ۋىۋىسكا ئېسىلغان كىچىك بىر چۆپ چىقىرىش دۇكىنى بار.
</S>
<S ID=64769>
بۇ دۇكان كىچىك بولغان بىلەن سودىسى ئىنتايىن ياخشى بولۇپ، ئادەتتىكى قايناق بازارلاردىكى تاللا بازارلىرىدىن قېلىشمايدۇ.
</S>
<S ID=64770>
 قەمبارنىسا بارات بۇ كىچىك دۇكاننىڭ خوجايىنى.
</S>
<S ID=64771>
ئۇ ئەسلىدە ئائىلە ئايالى بولۇپ، يولدىشىنىڭ كىرىمىگە تايىنىپ كۈن كەچۈرەتتى.
</S>
<S ID=64772>
بالىلىرىنىڭ چوڭ بولۇشى، ئائىلىنىڭ ئىقتىسادىي بېسىمىنىڭ ئېغىرلىشىشىغا ئەگىشىپ، ئۇ بىر ئادەمنىڭ ئازغىنە مائاشىغا تايىنىپ ئائىلە ئىقتىسادىنى ياخشىلىغىلى بولمايدىغانلىقىنى تونۇپ يەتتى ھەمدە 2011-يىلى چەرچەن بازىرىدىكى «يۇرتۇم» پېچىنە-پىرەنىك، چۆپ چىقىرىش دۇكىنىغا شاگىرتلىققا كىردى.
</S>
<S ID=64773>
ئۇ بۇ دۇكاندا ئالتە ئاي ئىچىدە بارلىق ھۈنەرنى پىششىق ئۆگىنىپ، بازار كۆزىتىش ئارقىلىق، 2012-يىلى چەرچەن بازىرى 4-ئولتۇراق رايونىدا كىچىك بىر بوتكىنى ئىجارىگە ئېلىپ، «مەنزىل چۆپ چىقىرىش دۇكىنى» ئېچىپ، لەغمەن پىلتىسى، ئۈگرە، چۆچۈرە، مانتا، تۈگۈر قاتارلىقلارنىڭ چۆپى ۋە جىلتىلىرىنى چىقىرىشقا باشلىدى.
</S>
<S ID=64774>
ئۇنىڭ مەھسۇلاتلىرى پاكىز، سۈپەتلىك بولغانلىقىدىن ناھايىتى تېزلا خېرىدارنى جەلپ قىلدى.
</S>
<S ID=64775>
ئۇ تۇنجى ئېيىدىلا 5000 يۈەن ساپ پايدا ئالدى. شۇنىڭ بىلەن ئۇنىڭ سودىسى بارغانسېرى روناق تېپىشقا باشلىدى.
</S>
<S ID=64776>
ئۇ ھازىرغىچە 13 شاگىرتنى تەربىيەلەپ چىقتى ھەمدە دۇكىنىدا ئىش كۈتۈپ تۇرغان قىزلارغا ئىش ئورنى تەمىنلىدى.
</S>
<S ID=64777>
 قەمبەرنىسا بارات تىجارىتى روناق تېپىپ، ئائىلە ئىقتىسادى ياخشىلانغاندا ھەر يىلى ھېيت-بايراملاردا ئىگە-چاقسىز، يېتىم-يېسىرلارغا ماددىي جەھەتتىن ئازدۇر-كۆپتۇر ياردەم قىلىشنى ئۇنتۇپ قالمىدى، شۇنداقلا يەنە جەمئىيەتتىكى خەيرى-ساخاۋەت كوللېكتىپلىرىغا قاتنىشىپ، ياردەمگە مۇھتاج كىشىلەرگە ساخاۋەت قولىنى سۇندى.
</S>
</TEXT>
/BODY
/DOC