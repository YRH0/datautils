<DOC>
<DOCID>TIANSHAN.523167</DOCID>
<HEADER>
<CLASS>پەن – مائارىپ</CLASS>
<DATE>2016-05-15 13:29:17</DATE>
</HEADER>
<BODY>
<HEADLINE>
<S ID=28163>
ئوتتۇرا، غەربىي قىسىم رايونلارنىڭ مائارىپى ‹‹ئىللىق باھار››نى كۈتۈۋالغۇسى
</S>
</HEADLINE>
<TEXT>
<S ID=28164>
   يېقىندا، گوۋۇيۈەن دائىمىي كومىتېتىنىڭ يىغىنىدا ئوتتۇرا، غەربىي قىسىم رايونلارنىڭ مائارىپ تەرەققىياتىنى تېزلىتىشتىكى ‹‹يېتەرسىزلىك››لەرنى تولۇقلاش ئورۇنلاشتۇرۇلدى، مائارىپ مىنىستىرلىقىمۇ ئالاقىدار تارماقلار بىلەن بىرلىكتە ‹‹ئوتتۇرا، غەربىي قىسىم رايونلارنىڭ مائارىپ تەرەققىياتىنى تېزلىتىش توغرىسىدىكى يېتەكچى پىكىر›› (تۆۋەندە ‹‹يېتەكچى پىكىر›› دېيىلدى)نى مۇزاكىرە قىلىپ تۈزۈپ، ئەڭ نامرات رايونلارنىڭ مائارىپىغا ئېنېرگىيە تولۇقلايدۇ ۋە ئەڭ نامرات كىشىلەر توپىنىڭ مائارىپتىن بەھرىلىنىش سەۋىيەسىنى ئۆستۈرۈشنى مۇھىم ۋەزىپە قىلىپ، مائارىپ سۈپىتىنى ئۆستۈرىدۇ.
</S>
<S ID=28165>
   تەرەققىيات ئاساسىنى پۇختىلايدىغان، ئىجتىمائىي ئادىللىقنى ئىلگىرى سۈرىدىغان بۇ مۇھىم تەدبىرلەر كىشىلەرگە ئوتتۇرا، غەربىي قىسىم رايونلارنىڭ مائارىپى بۇنىڭ بىلەن تېز تەرەققىي قىلىش يولىغا كىرگەنلىكىنى، ئوتتۇرا، غەربىي قىسىم رايونلارنىڭ مائارىپ تەرەققىياتى ئىللىق باھارنى كۈتۈۋالىدىغانلىقىنى جاكارلىدى.
</S>
<S ID=28166>
   يېقىنقى يىللاردىن بۇيان، بولۇپمۇ يېڭى ئەسىر كىرگەندىن بۇيان، ئېلىمىزنىڭ ئوتتۇرا، غەربىي قىسىم رايونلىرىنىڭ مائارىپى زور تەرەققىي قىلدى. كىشىلەر يېزا بالىلىرىنىڭ مەكتەپكە كىرگەندىكى خۇشال چىرايىدىن، چۈشلۈك تاماقتىن قورسىقى تويغاندىكى رازىمەنلىكىدىن، چىرايلىق، مەزمۇت سېلىنغان مەكتەپ ياتاقلىرىدىن، يېزا ئوقۇتقۇچىلىرىنىڭ ئەھۋالىنىڭ ياخشىلانغانلىقىدىن... پارتىيە مەركىزىي كومىتېتى، گوۋۇيۈەننىڭ تارىختىن بۇيان ئوتتۇرا، غەربىي قىسىم رايونلارنىڭ مائارىپ تەرەققىياتىغا يۈكسەك ئەھمىيەت بېرىپ، ‹‹غەربىي رايونلارنىڭ ‹‹ئىككى ئاساسەن›› ئۆتكىلىگە ھۇجۇم قىلىش پىلانى، يېزا مەجبۇرىيەت مائارىپى خىراجىتىگە كاپالەتلىك قىلىش مېخانىزمى ئىسلاھاتنى چوڭقۇرلاشتۇرۇش، ئوزۇقلۇق تامىقىنى ياخشىلاش پىلانى، مەكتەپ ياتاقلىرىنىڭ بىخەتەرلىك قۇرۇلۇشى، يېزىلاردىكى ئاجىز مەكتەپلەرنىڭ ئاساسىي مەكتەپ باشقۇرۇش شارائىتىنى ياخشىلاش پىلانى، يېزا ئوقۇتقۇچىلىرىنىڭ ئالاھىدە ئىش ئورنى پىلانى قاتارلىق بىرقاتار مۇھىم تەدبىرلەر ئوتتۇرا، غەربىي قىسىم رايونلارنىڭ مائارىپىنى يەنە بىر يېڭى بالداققا كۆتۈردى.
</S>
<S ID=28167>
   بىراق، تۈرلۈك سەۋەبلەر تۈپەيلىدىن، ئوتتۇرا، غەربىي قىسىم رايونلارنىڭ ئىقتىسادىي، ئىجتىمائىي تەرەققىياتى نىسبەتەن ئارقىدا قالدى، يېزا، چەت، نامرات، مىللىي رايونلاردا مۇنەۋۋەر ئوقۇتقۇچىلار كەمچىل، ئەۋزەل بايلىق ئاز، مائارىپ سۈپىتى ئومۇميۈزلۈك تۆۋەن بولغاچقا، ئاممىنىڭ ياخشى تەربىيەدىن بەھرىمەن بولۇش تەلىپى قاندۇرۇلماي كەلدى. مائارىپ مىنىستىرىنىڭ ياردەمچىسى چىن شۈن تونۇشتۇرۇپ مۇنداق دېدى: دۆلەتنىڭ مائارىپنى زامانىۋىلاشتۇرۇشىنى تېزلىتىشتىكى ئاچقۇچ ئوتتۇرا، غەربىي قىسىم رايونلاردا، مۇھىم نۇقتىسى ئوتتۇرا، غەربىي قىسىم رايونلاردا، قىيىن نۇقتىسىمۇ يەنىلا ئوتتۇرا، غەربىي قىسىم رايونلاردا. بۇ رېئال ئەھۋالغا قارىتا، مائارىپ مىنىستىرلىقى ئالاقىدار تارماقلار بىلەن بىرلىكتە ‹‹يېتەكچى پىكىر››نى تۈزدى.
</S>
<S ID=28168>
   ئىگىلىنىشىچە، ‹‹يېتەكچى پىكىر››نىڭ ئومۇمىي نىشانى، 2020 – يىلى ئوتتۇرا، غەربىي قىسىم رايونلاردىكى ھەر دەرىجىلىك مەكتەپلەرنىڭ مەكتەپ باشقۇرۇش شارائىتى كۆرۈنەرلىك ياخشىلىنىدىكەن، ئومۇملاشتۇرۇلۇش دەرىجىسى كۆرۈنەرلىك ئۆستۈرۈلىدىكەن، مائارىپ قۇرۇلمىسى مۇۋاپىقلاشتۇرۇلىدىكەن، مائارىپ سۈپىتى ئۈزلۈكسىز ئۆستۈرۈلىدىكەن، مائارىپ سەۋىيەسىنىڭ يەنىمۇ ئۆستۈرۈلۈشىگە كاپالەتلىك قىلىنىدىكەن، ئاممىنىڭ مائارىپتىن ئۈنۈملۈك بەھر ئېلىش پۇرسىتى كۆرۈنەرلىك ئۆستۈرۈلىدىكەن، ئوتتۇرا، غەربىي قىسىم رايونلارنىڭ ئىقتىسادىي، ئىجتىمائىي تەرەققىيات ئىقتىدارى ھەقىقىي كۈچەيتىلىدىكەن، شەرقىي قىسىمدىكى تەرەققىي تاپقان رايونلار بىلەن بولغان پەرقى يەنىمۇ تارايتىلىدىكەن، مائارىپنى زامانىۋىلاشتۇرۇش مۇھىم ئىلگىرىلەشكە ئېرىشتۈرۈلىدىكەن.
</S>
<S ID=28169>
   چېن شۈن مۇنداق دېدى: ‹‹يېتەكچى پىكىر›› سىياسەت، تەدبىرلەرنى بىر تۇتاش بىرلەشتۈرۈش ئارقىلىق، 150 كونكرېت تۈر ۋە قۇرۇلۇشنى ئوتتۇرىغا قويۇپ، بىرقانچە يىل تىرىشىش ئارقىلىق، ئوتتۇرا، غەربىي قىسىم رايونلاردىكى ئەڭ جاپالىق جايلاردىكى ئەڭ ناچار مەكتەپلەرنى ئاساسەن دېگۈدەك تۈپ مەكتەپ باشقۇرۇش ئۆلچىمىگە يەتكۈزۈشكە كاپالەتلىك قىلىنىدۇ.
</S>
<S ID=28170>
   ‹‹يېتەكچى پىكىر››دىكى ھەر بىر نۇقتىلىق ۋەزىپە، تەدبىرلەر بىر – بىرىدىن كۈچلۈك: ناھىيەلەردە مەجبۇرىيەت مائارىپى تەڭپۇڭ تەرەققىي قىلدۇرۇلىدۇ، كەسپىي مائارىپ كۈچەپ تەرەققىي قىلدۇرۇلىدۇ، تولۇق ئوتتۇرا مەكتەپ باسقۇچىدىكى مائارىپنى ئومۇملاشتۇرۇش تېزلىتىلىدۇ، ئوتتۇرا، غەربىي قىسىم رايونلارنىڭ ئالىي مائارىپ سەۋىيەسى ئۆستۈرۈلىدۇ، يېزا يەسلى مائارىپىنىڭ تەرەققىياتى تېزلىتىلىدۇ، ئاز سانلىق مىللەت ۋە مىللىي رايونلارغا سىياسەتنى مايىللاشتۇرۇش دەرىجىسى كۈچەيتىلىدۇ، ئوتتۇرا، غەربىي قىسىم رايونلاردىكى مېيىپلەرنىڭ مائارىپتىن بەھرىمەن بولۇش ھوقۇقىغا كاپالەتلىك قىلىنىدۇ.
</S>
<S ID=28171>
   ‹‹يېتەكچى پىكىر››دە يەنە ‹‹دەل جايىدا يۆلەش كوزىرى›› ئوتتۇرىغا قويۇلدى: بىرىنچى، بايلىقى كەمچىل رايونلاردا بىر تۈركۈم ئادەتتىكى ئوتتۇرا مەكتەپلەر يېڭىدىن قۇرۇلىدۇ، ئۆزگەرتىپ قۇرۇلىدۇ ياكى كېڭەيتىلىدۇ، دەسلەپكى ھېسابلاشقا قارىغاندا، 40 قا يېقىن ناھىيەدە ئېھتىياج بولسىلا، نوپۇسى بەلگىلىك كۆلەمگە يەتكەن بولسا، بىردەك ئادەتتىكى ئوتتۇرا مەكتەپ قۇرۇلىدۇ. ئىككىنچى، 1000 غا يېقىن يېزا ئوتتۇرا مەكتىپى قۇرۇلىدۇ. ئۈچىنچى، ئوتتۇرا كەسپىي تېخنىكوم مەكتەپلىرى قۇرۇلىدۇ، بۇنىڭدىن كېيىنكى بىرقانچە يىلدا، ئوتتۇرا، غەربىي قىسىم رايونلىرىدىكى ئوتتۇرا كەسپىي تېخنىكوم مەكتەپلىرىنىڭ مەكتەپ باشقۇرۇش ئىقتىدارى يەنىمۇ ئۆستۈرۈلۈپ، بالىلار مەجبۇرىيەت مائارىپىنى تاماملىغاندىن كېيىن، تولۇق ئوتتۇرىغا ئۆرلەپ ئوقۇشنى خالىمايدىغانلار ئوتتۇرا كەسپىي تېخنىكوم مەكتەپلىرىگە كىرگۈزۈلۈپ، بىردىن ماھارەت ئىگىلەپ، جەمئىيەتكە قەدەم قويغاندىن كېيىن مۇقىم خىزمەت تېپىشىغا ئاساس سېلىنىدۇ. تۆتىنچى، دەل جايىدا ياردەم بېرىش ئىشقا ئاشۇرۇلىدۇ. ئوتتۇرا كەسپىي تېخنىكوم مەكتەپلىرىنى ھەقسىز قىلىش بىلەن بىللە، ئادەتتىكى ئوتتۇرا مەكتەپلەرمۇ ھەقسىز قىلىنىدۇ. بۇنداق بولغاندا، مەيلى ئادەتتىكى ئوتتۇرا مەكتەپ بولسۇن ياكى ئوتتۇرا كەسپىي تېخنىكوم مەكتەپلىرى بولسۇن، ئوقۇغۇچىلار ھەقسىز ئوقۇشتىن بەھرىمەن قىلىنىپ ۋە ياردەم پۇلىغا ئېرىشتۈرۈلۈپ، ئائىلىلەرنىڭ ئىقتىسادىي يۈكى يېنىكلىتىلىدۇ.
</S>
<S ID=28172>
(‹‹خەلق›› گېزىتىدىن)
</S>
</TEXT>
/BODY
/DOC