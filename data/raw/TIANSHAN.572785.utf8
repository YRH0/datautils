<DOC>
<DOCID>TIANSHAN.572785</DOCID>
<HEADER>
<CLASS>شىنجاڭ</CLASS>
<DATE>2016-12-18 13:49:21</DATE>
</HEADER>
<BODY>
<HEADLINE>
<S ID=65837>
ئىشقا ئورۇنلاشتۇرۇشقا بېرىلگەن ‹‹قانائەتلىنەرلىك جاۋاب››
</S>
</HEADLINE>
<TEXT>
<S ID=65838>
   ■ يىل ئاخىرىدىكى مەخسۇس ماقالە
</S>
<S ID=65839>
يېڭىلىق يارىتىش تەپەككۇرى ئارقىلىق يېزا – بازارلارنىڭ ئىشقا ئورۇنلىشىش يېڭى بوشلۇقى كېڭەيتىلدى
</S>
<S ID=65840>
ئالىي مەكتەپ ئوقۇغۇچىسى بەرنا خەيرۇللا: شەندۇڭ ئۇنىۋېرسىتېتىغا بېرىپ تەربىيەلىنىپ، نۇرغۇن بىلىمگە ئىگە بولدۇم.
</S>
<S ID=65841>
مەن ئۆگىنىشىمنى تاماملاپ شىنجاڭغا قايتقاندىن كېيىن، يۇرتۇمغا جاۋاب قايتۇرۇپ، گۈزەل شىنجاڭ قۇرۇش ئۈچۈن تېخىمۇ تىرىشىمەن، دېدى.
</S>
<S ID=65842>
بۇ يىل بەرناغا ئوخشاش شىنجاڭغا نىشانلىق ياردەم بېرىۋاتقان ئۆلكە، شەھەرلەرگە بېرىپ تەربىيەلىنىۋاتقان ئادەتتىكى ئالىي مەكتەپلەرنى پۈتكۈزگەن 4000 ئوقۇغۇچى بار.
</S>
<S ID=65843>
ئۇلارنىڭ كۆپىنچىسى نامرات ئائىلىلەر، جەنۇبىي شىنجاڭدىكى ئۈچ ۋىلايەت، بىر ئوبلاستتىن كەلگەن بولۇپ، تەربىيەلەنگەندىن كېيىن كارخانىلار ۋە ئاساسىي قاتلامدىكى كەسپىي ئورۇنلاردا ئىشقا ئورۇنلىشىدۇ ياكى ئۆز ئالدىغا ئىگىلىك تىكلەيدۇ.
</S>
<S ID=65844>
ئاپتونوم رايونلۇق پارتكوم خەلق تۇرمۇشىنى ئاساس قىلىشنى قەلبىگە پۈكۈپ، ئىشقا ئورۇنلىشىش يوللىرىنى كېڭەيتىش، ئىشقا ئورۇنلىشىپ ئىگىلىك تىكلەش سۇپىسى قۇرۇش، ئىشقا ئورۇنلىشىش ئىقتىدارىنى ئۆستۈرۈش، پۇقرالارنىڭ كىرىمىنى ئاشۇرۇش ئۈچۈن كۈچ چىقىرىپ، ئىشقا ئورۇنلىشىپ ئىگىلىك تىكلەشنى كۆپ يوللار ئارقىلىق ئىلگىرى سۈرۈپ، يېزا – بازارلارنىڭ ئىشقا ئورۇنلاشتۇرۇش يېڭى بوشلۇقىنى كېڭەيتتى.
</S>
<S ID=65845>
ئالىي مەكتەپنى پۈتكۈزگەن ئوقۇغۇچىلارنىڭ ئىشقا ئورۇنلىشىپ ئىگىلىك تىكلىشى توغرىسىدىكى سىياسەت – تەدبىرلەر ناھايىتى مۇھىم بولۇپ، سالمىقى كۈچلۈك؛ ئاپتونوم رايوننىڭ 2016 – يىللىق ئالىي مەكتەپنى پۈتكۈزگەن 10 مىڭ ئوقۇغۇچىنى ئىگىلىك تىكلەش بويىچە تەربىيەلەش پىلانىغا ئاساسەن، ئىگىلىك تىكلەش ئارزۇسى ۋە تەربىيەلىنىش تەلىپى بار ئالىي مەكتەپ ئوقۇغۇچىلىرى پۈتۈنلەي ھەقسىز تەربىيەلىنىدۇ؛ ئالىي مەكتەپنى پۈتكۈزگەن ئوقۇغۇچىلارنىڭ ھەر بىرىنىڭ ھەر يىللىق ‹‹ئۈچكە ياردەم بېرىش، بىرنى يۆلەش›› خىزمىتى تۇرمۇش قوشۇمچە ياردەم پۇلى 20 مىڭ يۈەندىن 25 مىڭ يۈەنگە، جەنۇبىي شىنجاڭدىكى ئۈچ ۋىلايەت، بىر ئوبلاستتا 35 مىڭ يۈەنگە ئۆستۈرۈلىدۇ؛ شۇ يىلى ئالىي مەكتەپنى پۈتكۈزگەن ئوقۇغۇچىلارنىڭ خىزمەت ئىزدەپ ئىگىلىك تىكلەش قوشۇمچە ياردەم پۇل ئۆلچىمى 500 يۈەندىن 800 يۈەنگە ئۆستۈرۈلىدۇ...
</S>
<S ID=65846>
يېزىلاردىكى ئارتۇق ئەمگەكچىلەرنى يۆتكەپ ئىشقا ئورۇنلاشتۇرۇش ئاپتونوم رايونىمىزنىڭ ئىشقا ئورۇنلاشتۇرۇش خىزمىتىنىڭ مۇھىم نۇقتىسى.
</S>
<S ID=65847>
بولۇپمۇ جەنۇبىي شىنجاڭدا يېزىلاردىكى ئارتۇق ئەمگەكچىلەرنى يۆتكەپ ئىشقا ئورۇنلاشتۇرۇش شۇ جاينىڭ يېزا ئەمگەك كۈچى ئېشىپ قېلىش مەسىلىسىنى ھەل قىلىپ، ئىقتىسادىي تەرەققىياتنى ئىلگىرى سۈرۈپ، نامراتلىقتىن قۇتۇلۇپ بېيىپ، مىللەتلەر ئىتتىپاقلىقىنى ئىلگىرى سۈرۈشتىكى مۇھىم يول بولۇپ قالدى.
</S>
<S ID=65848>
شۇڭا ئاپتونوم رايونىمىز ‹‹كەسىپلەر بويىچە يېتەكلەش، ئۆز جايىدا، يېقىن جايدا ئىشقا ئورۇنلاشتۇرۇش، ئاپتونوم رايون ئىچىدە ھەل قىلىش، شىنجاڭغا نىشانلىق ياردەم بېرىش ئارقىلىق تۈرتكە بولۇشنى ئاساس قىلىش››تا چىڭ تۇرۇپ، جەنۇبىي شىنجاڭ يېزىلىرىدىكى ئارتۇق ئەمگەكچىلەرنى يۆتكەپ ئىشقا ئورۇنلاشتۇرۇشنى بارلىق ئاماللار بىلەن ئىلگىرى سۈردى.
</S>
<S ID=65849>
كۆپ خىل تەدبىر قوللىنىپ ئىشقا ئورۇنلىشىشقا تۈرتكە بولۇپلا قالماستىن، ئىشقا ئورۇنلىشىشنى بارلىق ئاماللار بىلەن مۇقىملاشتۇرۇش كېرەك.
</S>
<S ID=65850>
ئىقتىساد چېكىنىش بېسىمىنىڭ تەسىرىگە ئۇچراۋاتقان ئەھۋالدا، ئاپتونوم رايونىمىز كەسىپ، پۇل مۇئامىلە، باج قاتارلىقلارنى قوللايدىغان بىر قاتار سىياسەتلەرنى تۈزۈش ئارقىلىق، ئىجتىمائىي ھاياتىي كۈچنى ئورتاق قوزغىتىپ، ئىشقا ئورۇنلىشىش سۈپىتىنى ئۆستۈرۈپ، كۆپ خىل يول ۋە شەكىل ئارقىلىق ئەمگەكچىلەرنىڭ مۇقىم ئىشقا ئورۇنلىشىشىغا تۈرتكە بولدى.
</S>
<S ID=65851>
يېڭىدىن قوبۇل قىلغان شىنجاڭلىق ئەمگەكچىلەرنى ئىشقا چۈشۈشتىن بۇرۇن تەربىيەلەشنى قانات يايدۇرغان كارخانىلار تەربىيەلەش تولۇقلىمىسىدىن تولۇق بەھرىمەن بولدى؛ كەسىپ قۇرۇلمىسىنى تەڭشەش ۋە ئەلالاشتۇرۇش جەريانىدا خادىم قىسقارتمىغان، خادىملىرىنى ئاز قىسقارتىپ، ئىشقا ئورۇنلاشتۇرىدىغان ئورنى مۇقىم بولغان كارخانىلارغا ئىشسىزلىق سۇغۇرتىسى فوندى مۇقىم ئىش ئورنى تولۇقلىمىسى بېرىلدى؛ ‹‹ئىككىنى تۆۋەنلىتىش، بەشنى كېچىكتۈرۈش، ئۈچنى كەچۈرۈم قىلىش، بىرنى ئەمەلىيلەشتۈرۈش›› يولغا قويۇلۇپ، ئىجتىمائىي سۇغۇرتا ھەققى نىسبىتى باسقۇچلۇق تۆۋەنلىتىلىپ، ئىجتىمائىي سۇغۇرتا ھەققى تاپشۇرۇش كېچىكتۈرۈلۈپ، كارخانىلارنىڭ نەچچە يۈز مىليون يۈەن سېلىقى يېنىكلىتىلىپ، كارخانىلارنىڭ تەننەرخى ئۈنۈملۈك تۆۋەنلىتىلىپ، قىيىنچىلىقى بار كارخانىلارنىڭ قىيىن ئۆتكەلدىن ئۆتۈۋېلىشىغا ياردەم بېرىلىپ، ئىشقا ئورۇنلىشىش مۇقىملاشتۇرۇلدى ۋە ئىلگىرى سۈرۈلدى.
</S>
<S ID=65852>
ئىشقا ئورۇنلاشتۇرۇپ يۆلەش ئارقىلىق ئىجتىمائىي تەرەققىيات نەتىجىلىرىدىن ئورتاق بەھرىمەن قىلىندى
</S>
<S ID=65853>
تۇنىياز غەنى: مەھەللىمىزدە زاۋۇت قۇرۇلغاچقا، مەن كەنتتىن چىقمايلا خىزمەت تېپىپ، ئايدا 2000 يۈەنگە يېقىن پۇل تاپىدىغان بولدۇم.
</S>
<S ID=65854>
مەن تېخىمۇ ياخشى ئىشلەپ، بۇ يىل نامراتلىقتىن قۇتۇلۇشقا تىرىشىمەن، دېدى.
</S>
<S ID=65855>
تۇنىياز ئائىلىسى كۇچا ناھىيەسى ئالاقاغا بازىرى جىرىملىق كەنتىدىكى نامرات ئائىلە ئىدى.
</S>
<S ID=65856>
بۇ يىل ئاپتونوم رايونلۇق ئادەم كۈچى بايلىقى ۋە ئىجتىمائىي كاپالەت نازارىتىنىڭ كەنتتە تۇرۇشلۇق خىزمەت ئەترىتىنىڭ ماسلاشتۇرۇپ ياردەم بېرىشى نەتىجىسىدە، ئۈچ كارخانا بۇ كەنتكە ئورۇنلىشىپ، كۆممىقوناق پىششىقلاش زاۋۇتى، پېچىنە – پىرەنىك زاۋۇتى، كىيىم – كېچەك زاۋۇتى قۇردى، كۆممىقوناق پىششىقلاش زاۋۇتىلا بۇ كەنتتىكى ئارتۇق ئەمگەكچىدىن 74 نى قوبۇل قىلدى.
</S>
<S ID=65857>
نامرات ئائىلىلەر ئۈچۈن ئېيتقاندا، بىر كىشى ئىشقا ئورۇنلاشسا بىر ئائىلىنىڭ نامراتلىقتىن قۇتۇلغانلىقىدىن دېرەك بېرىدۇ.
</S>
<S ID=65858>
شۇڭا ئاپتونوم رايونلۇق پارتكوم ئىشقا ئورۇنلىشىشنى ئىلگىرى سۈرۈشنى دەل جايىدا يۆلەشنىڭ مۇھىم نۇقتىسى قىلىپ، ئىشقا ئورۇنلاشتۇرۇپ يۆلەش مەخسۇس ھەرىكەت پىلانىنى تەپسىلىي تۈزۈپ، تەدبىرنى دەل جايىدا يولغا قويۇپ، كۈچنى دەل جايىغا ئىشلىتىپ، ئاممىنىڭ ئەمگىكىگە تايىنىپ بېيىش ئىقتىدارىنى ئاشۇردى.
</S>
<S ID=65859>
قىزىلسۇ قىرغىز ئاپتونوم ئوبلاستلىق خەلق ھۆكۈمتى بىلەن سانجى خۇيزۇ ئاپتونوم ئوبلاستلىق خەلق ھۆكۈمىتىنىڭ كۆپ قېتىم ئالاقىلىشىشى نەتىجىسىدە، بۇ يىل 5 – ئايدا تۇنجى تۈركۈمدىكى نامرات ئائىلىدىن بولغان 100 ئەمگەكچى سانجىغا كەلدى.
</S>
<S ID=65860>
بۇنىڭ ئىچىدە 22 ئەمگەكچى شىنجاڭ ‹‹جىخۇا 7555›› كەسپىي فورما چەكلىك شىركىتىگە ئەۋەتىلگەن بولۇپ، كارخانا ئىش ئورنى ۋە ئىش تۈرى تەلىپى بويىچە ئۇلارنى ئىشقا چۈشۈشتىن بۇرۇن تەربىيەلىدى.
</S>
<S ID=65861>
قالغان 78 ئەمگەكچى فۇكاڭ شەھەرلىك ئالىي تېخنىك ئىشچىلار مەكتىپىدە بىر ئاي يېپىق شەكىلدە قوش تىل بويىچە تەربىيەلىنىپ، ھەربىي مەشىق قىلغاندىن كېيىن، ئالاقىدار كارخانىلارغا بېرىپ ئىشقا ئورۇنلاشتى.
</S>
<S ID=65862>
ئاپتونوم رايونىمىز يەنە ئىگىلىك تىكلەش ئارزۇسى بار دېھقانلارنى ئىگىلىك تىكلەش بويىچە تەربىيەلەپ، ئىگىلىك تىكلەش مۇلازىمىتى بىلەن تەمىنلەپ، مۇناسىپ سىياسەتلەر ئارقىلىق يۆلەپ، تېخىمۇ كۆپ دېھقاننى ئىگىلىك تىكلەپ، ئەمگىكىگە تايىنىپ بېيىشقا ئىلھاملاندۇردى.
</S>
<S ID=65863>
ئاقسۇ شەھىرى قاراتال بازىرىدىكى دېھقان راھمان داۋۇت مەمنۇن بولغان ھالدا: مەن ھازىر توكچىلىق قىلالايمەن.
</S>
<S ID=65864>
ھۆكۈمەت تەشكىللىگەن <باھار شامىلى> ھەرىكىتىگە رەھمەت.
</S>
<S ID=65865>
مەن مۇشۇ پۇرسەتتىن پايدىلىنىپ، دېھقان ئىشلەمچىلەرنى تېخنىكىلىق تەربىيەلەشكە قاتنىشىپ، توكچىلىق تېخنىكىسىنى ئىگىلىۋالدىم، دېدى.
</S>
<S ID=65866>
يىل ئاخىرلىشاي دەپ قالغاندا، بىز ئىشقا ئورۇنلاشتۇرۇش توغرىسىدا قانائەتلىنەرلىك جاۋابقا ئېرىشتۇق.
</S>
<S ID=65867>
كۈچلۈك ئىشقا ئورۇنلاشتۇرۇش سىياسىتى ھەم ياخشى ئىشقا ئورۇنلىشىش مۇھىتى بولغاچقا، ھەر مىللەت ئاممىسى ئەمگەكچان ئىككى قولىغا تايىنىپ، ئەتىكى بەختلىك كەلگۈسىنىڭ كارتىنىسىنى سىزىپ چىقماقتا.
</S>
<S ID=65868>
‏    
</S>
</TEXT>
/BODY
/DOC