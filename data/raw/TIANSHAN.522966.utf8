<DOC>
<DOCID>TIANSHAN.522966</DOCID>
<HEADER>
<CLASS>پەن – مائارىپ</CLASS>
<DATE>2016-05-13 10:25:45</DATE>
</HEADER>
<BODY>
<HEADLINE>
<S ID=28031>
جەنۇبىي شىنجاڭدا قوش تىل مائارىپىنىڭ ئومۇملىشىش نىسبىتى %66 كە يەتتى
</S>
</HEADLINE>
<TEXT>
<S ID=28032>
   شىنخۇا ئاگېنتلىقى، ئۈرۈمچى، 10 – ماي تېلېگراممىسى: دۆلەت ۋە ئاپتونوم رايوننىڭ مايىللىق سىياسىتى ۋە كۆپ سوممىلىق ياردەم مەبلىغىنىڭ تۈرتكىسىدە، ئۇزاقتىن بۇيان مائارىپ سەۋىيەسى تۆۋەن ھالەتتە تۇرۇۋاتقان جەنۇبىي شىنجاڭدا قوش تىل مائارىپىنىڭ سۈپىتى ياخشىلىنىپ، دائىرىسى كېڭەيتىلىپ، ئومۇملىشىش نىسبىتىنى% 66 كە يەتتى، بۇنىڭدىن 1 مىليون 270 مىڭغا يېقىن ئوقۇش يېشىغا توشمىغان بالا ۋە ئوتتۇرا – باشلانغۇچ مەكتەپ ئاز سانلىق مىللەت ئوقۇغۇچىسى نەپ ئالدى.
</S>
<S ID=28033>
   مۇخبىرنىڭ يېقىندا ئاپتونوم رايونلۇق مائارىپ نازارىتىدىن ئىگىلىشىچە، قەشقەر، خوتەن، قىزىلسۇ قىرغىز ئاپتونوم ئوبلاستى، ئاقسۇدىن ئىبارەت جەنۇبىي شىنجاڭدىكى ئۈچ ۋىلايەت، بىر ئوبلاستنىڭ قوش تىل مائارىپى تەرەققىياتىدىكى كەمتۈكلۈكنى تولۇقلاش ئۈچۈن، يېقىنقى بىر نەچچە يىلدا، دۆلەت ۋە ئاپتونوم رايون كۆپ خىل ئېتىبار بېرىش سىياسەتلىرى، شۇنداقلا مەبلەغ، ئوقۇتقۇچىلار كۈچى قاتارلىق جەھەتلەردە ئومۇميۈزلۈك يۆلەش ئارقىلىق جەنۇبىي شىنجاڭنىڭ قوش تىل مائارىپىنىڭ تېز، مۇقىم تەرەققىي قىلىشىنى ئىلگىرى سۈرۈپ، يۇمشاق – قاتتىق دېتال قۇرۇلۇشىنى ماھىيەتلىك ھالقىتقان. بۇلتۇر يىل ئاخىرىغىچە، جەنۇبىي شىنجاڭدا قوش تىل مائارىپىنىڭ ئومۇملىشىش نىسبىتى %66كە يېتىپ، 1 مىليون 266 مىڭ ئوقۇش يېشىغا توشمىغان بالا ۋە ئوتتۇرا – باشلانغۇچ مەكتەپ ئوقۇغۇچىسى بۇنىڭدىن نەپ ئالدى.
</S>
<S ID=28034>
   قوش تىل ئوقۇتقۇچىلىرى قىس بولۇش ۋە سۈپىتى ‹‹قۇرۇلمىلىق تۆۋەن بولۇش›› ئىزچىل جەنۇبىي شىنجاڭدا قوش تىل مائارىپىنى ئىلگىرى سۈرۈشتىكى ‹‹بۇغما ھالەت›› بولۇپ كەلگەنىدى. شۇنىڭ ئۈچۈن، يېقىنقى بىر قانچە يىلدا، ئاپتونوم رايون ھەر يىلى جەنۇبىي شىنجاڭ ئۈچۈن تولۇق كۇرس ۋە مەخسۇس كۇرس قاتلىمىدىكى شىنجاڭ ئىچى ھەقسىز پېداگوگىكا ئوقۇغۇچىسىدىن 2200 نى تەربىيەلەپ، جەنۇبىي شىنجاڭنىڭ قوش تىل ئوقۇتقۇچىلىرى قوشۇنىنى تولۇقلىدى ھەم زامانىۋى يىراقتىن ئوقۇتۇش قۇرۇلۇشىنى كۈچەيتىش ئارقىلىق جەنۇبىي شىنجاڭدىكى ئوتتۇرا – باشلانغۇچ مەكتەپلەرنىڭ قوش تىل سىنىپلىرىغا ‹‹سىنىپلار ئارا›› كۆپ ۋاسىتىلىك ئوقۇتۇش سىستېمىسىنى قۇراشتۇرۇش نىسبىتىنى %85 كە يەتكۈزدى. شۇنىڭ بىلەن بىللە جەنۇبىي شىنجاڭدىكى ئاساسىي قاتلام قوش تىل ئوقۇتقۇچىلىرى كېتىپ قىلىش مەسىلىسىنى ھەل قىلىش ئۈچۈن، ئاپتونوم رايون يەنە 770 مىليون يۈەن مەبلەغ سېلىپ، ئاساسىي قاتلام ئوقۇتقۇچىلىرىغا يېڭىدىن 13 مىڭ يۈرۈش ئوبوروت ئۆي سېلىپ بېرىپ، 26 مىڭ ئوقۇتقۇچىنىڭ تۇرالغۇ مەسىلىسىنى ھەل قىلىشىغا ياردەم بەردى.
</S>
<S ID=28035>
   تونۇشتۇرۇلۇشىچە، جەنۇبىي شىنجاڭ ھازىر ئوقۇش يېشىغا توشمىغان بالىلارنىڭ ئىككى يىللىق قوش تىل مائارىپىنى ئاساسىي جەھەتتىن ئومۇملاشتۇرۇش نىشانىغا يەتكەن. بۇلتۇر يىل ئاخىرىغىچە، جەنۇبىي شىنجاڭدا قوش تىل يەسلىسىدىن 1700 سېلىنىپ، يەسلىگە كىرگەن بالا 350 مىڭغا يەتكەن.
</S>
</TEXT>
/BODY
/DOC