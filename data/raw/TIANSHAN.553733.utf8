<DOC>
<DOCID>TIANSHAN.553733</DOCID>
<HEADER>
<CLASS>شىنجاڭ</CLASS>
<DATE>2016-09-29 12:16:19</DATE>
</HEADER>
<BODY>
<HEADLINE>
<S ID=51296>
خوتەن شەھەرلىك پارتكومنىڭ سابىق شۇجىسى چېن يۈەنخۇا ئىنتىزامغا ئېغىر خىلاپلىق قىلغاچقا، پارتىيەدىن قوغلاندى، خىزمەتتىن ھەيدەلدى
</S>
</HEADLINE>
<TEXT>
<S ID=51297>
   ئۆز خەۋىرىمىز. يېقىندا ئاپتونوم رايونلۇق پارتكومنىڭ تەستىقلىشى بىلەن ئاپتونوم رايونلۇق ئىنتىزام تەكشۈرۈش كومىتېتى خوتەن شەھەرلىك پارتكومنىڭ سابىق شۇجىسى چېن يۈەنخۇانىڭ ئىنتىزامغا ئېغىر خىلاپلىق قىلىش مەسىلىسىنى دېلو تۇرغۇزۇپ تەكشۈردى.
</S>
<S ID=51298>
   تەكشۈرۈپ ئېنىقلىنىشىچە، چېن يۈەنخۇا سىياسىي ئىنتىزامغا ئېغىر خىلاپلىق قىلىپ، تەشكىلنىڭ تەكشۈرۈشىگە قارشىلىق كۆرسەتكەن؛ مەركىزىي كومىتېتنىڭ سەككىز تۈرلۈك بەلگىلىمىسىنىڭ روھىغا ئېغىر خىلاپلىق قىلىپ، ئالىي دەرىجىلىك مېھمانسارايدا يېتىپ ۋە يەپ – ئىچىپ، باشقىلارغا چىقىم قىلدۇرغان، بەلگىلىمىگە خىلاپ ھالدا ئۆز مەيلىچە ئاپتوموبىلنى ئىگىلىۋالغان، تۇتۇپ قالغان ھەم ئۆلچەمدىن ئاشۇرۇپ زىننەتلىگەن؛ تەشكىلىي ئىنتىزامغا ئېغىر خىلاپلىق قىلىپ، مۇناسىۋەتلىك شەخسىي ئىشلىرىنى بەلگىلىمە بويىچە يۇقىرىغا ئەينەن دوكلات قىلمىغان، تەشكىل ئۇنىڭ بىلەن سۆزلەشكەندە تەشكىلگە مەسىلىسىنى ئەينەن چۈشەندۈرمىگەن، خىزمەت قولايلىقىدىن پايدىلىنىپ، كادىرلارنى ئۆستۈرۈش قاتارلىق جەھەتلەردە باشقىلارغا ياردەم قىلىپ، نەق پۇل ۋە نەرسە سېتىۋېلىش كارتىسى ئالغان؛ پاكلىق ئىنتىزامىغا ئېغىر خىلاپلىق قىلىپ، قائىدىگە خىلاپ ھالدا تىجارەت بىلەن شۇغۇللانغان؛ ئاممىۋى ئىنتىزامغا ئېغىر خىلاپلىق قىلىپ، ھۆكۈمەتنىڭ مەخسۇس مەبلىغىنى تەقسىملەش جەريانىدا ئومۇمنىڭ پۇلىنى ئالداپ ئېلىۋېلىپ، يەۋېلىپ، دۆلەت ۋە ئاممىنىڭ مەنپەئىتىگە دەخلى – تەرۇز قىلغان؛ خىزمەت ئىنتىزامىغا ئېغىر خىلاپلىق قىلىپ، بەلگىلىمىگە خىلاپ ھالدا قۇرۇلۇش تۈرلىرىنى ھۆددىگە بېرىش ۋە ھۆددىگە ئېلىش، يەر ئىشلىتىش ھوقۇقىنى ئۆتۈنۈپ بېرىش، ھۆكۈمەت بىر تۇتاش سېتىۋېلىش ئىشلىرىغا ئارىلاشقان ۋە قول تىققان؛ تۇرمۇش ئىنتىزامىغا ئېغىر خىلاپلىق قىلىپ، باشقىلار بىلەن ئۇزاق مۇددەت بىنورمال جىنسىي مۇناسىۋەتتە بولغان؛ دۆلەتنىڭ قانۇن – نىزاملىرىغا ئېغىر خىلاپلىق قىلىپ، خىزمەت قولايلىقىدىن پايدىلىنىپ، كارخانا باشقۇرۇش قاتارلىق جەھەتلەردە باشقىلارغا مەنپەئەت يەتكۈزۈپ، زور سوممىلىق پۇل ئۈندۈرۈۋالغان ۋە مال – مۈلۈك قوبۇل قىلىپ جىنايەت شەكىللەندۈرگەن.
</S>
<S ID=51299>
   چېن يۈەنخۇا پارتىيەنىڭ رەھبىرىي كادىرى تۇرۇقلۇق ھۆكۈمەت ئىشىدا پاك بولۇشى، قانۇن – ئىنتىزامغا رىئايە قىلىشى كېرەك ئىدى، لېكىن غايە ۋە ئېتىقادىنى يوقىتىپ، پارتىيە ئىنتىزامىغا ئېغىر خىلاپلىق قىلغان، پارتىيە 18 – قۇرۇلتىيىدىن كېيىنمۇ ھوشىنى تاپماي، بۇ ئىشلاردىن قول ئۈزمىگەن، خاراكتېرى قەبىھ، قىلمىشى ئالاھىدە ئېغىر.
</S>
<S ID=51300>
‹‹جۇڭگو كوممۇنىستىك پارتىيەسىنىڭ ئىنتىزام جازاسى نىزامى›› قاتارلىق ئالاقىدار بەلگىلىمىلەرگە ئاساسەن، ئاپتونوم رايونلۇق ئىنتىزام تەكشۈرۈش كومىتېتى دائىمىي كومىتېتىنىڭ يىغىنىدا مۇزاكىرە قىلىش ھەم ئاپتونوم رايونلۇق پارتكوم دائىمىي كومىتېتى يىغىنىنىڭ قاراپ چىقىشىغا سۇنۇش ئارقىلىق، چېن يۈەنخۇاغا پارتىيەدىن قوغلاش، خىزمەتتىن ھەيدەش جازاسى بېرىش؛ ئىنتىزامغا خىلاپ ئېرىشكەن مال – مۈلكىنى قايتۇرۇۋېلىش؛ ئۇنىڭ قانۇنغا خىلاپلىق قىلىپ جىنايەت ئۆتكۈزۈش مەسىلىسى ۋە يىپ ئۇچىنى ئەدلىيە ئورگانلىرىنىڭ قانۇن بويىچە بىر تەرەپ قىلىشىغا تاپشۇرۇپ بېرىش قارار قىلىندى.
</S>
<S ID=51301>
‏
</S>
</TEXT>
/BODY
/DOC