<DOC>
<DOCID>TIANSHAN.540833</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-12 13:28:55</DATE>
</HEADER>
<BODY>
<HEADLINE>
<S ID=39249>
‹‹تەنزىبا›› دا ھەرىكەت، ھەرىكەتتە بەرىكەت
</S>
</HEADLINE>
<TEXT>
<S ID=39250>
ئۆركەش جاپپار
</S>
<S ID=39251>
   كوچا دوقمۇشىدا بىر قۇچاق پايپاقنى كۆتۈرۈپ، ئىككى – ئۈچ يۈەندىن سېتىپ يۈرگەن چاغلىرىمدا، كەلگۈسىدە توردا، ئۈندىداردا سودا قىلىدىغان زامانىۋى سودىگەر بولۇپ قالارمەن، دېگەننى خىيالىمغىمۇ كەلتۈرمەپتىكەنمەن، دەپ ھېكايىسىنى باشلىدى قومۇل شەھەرلىك ‹‹تەنزىبا›› سودا چەكلىك مەسئۇلىيەت شىركىتىنىڭ لىدىرى ھەجەرگۈل بەكرى، 1998 – يىلى شەھەرلىك ئاشلىق ئىدارىسى تاقىلىپ كېتىپ ئىشسىز قالدىم.
</S>
<S ID=39252>
ئاپامنىڭ يايمىسىدىكى پايپاق، چاچ قىسقۇچ، يىپ – يىڭنىلەردىن بۆلۈپ كۆتۈرۈۋېلىپ، چاربازارچىلىق قىلدىم.
</S>
<S ID=39253>
خەقنىڭ مازاق قىلىشى بىلەن كارىم بولماي سودامنى قىلىۋەردىم.
</S>
<S ID=39254>
ئاپام يايمىسىنى ماڭا ئۆتكۈزۈپ بېرىپ، ئۆيدە بالامنى باقتى.
</S>
<S ID=39255>
بارا – بارا بىر پۇلۇم ئىككى بولدى، ئىككى پۇلۇم تۆت بولدى.
</S>
<S ID=39256>
يايمىنى تاشلاپ، 17 كىۋادرات مېتىرلىق دۇكاننى ئىجارە ئېلىپ ئاچتىم.
</S>
<S ID=39257>
پايپاق سېتىشتىن ھالقىپ، ئىشتانپايپاق، ئىچ كىيىم، ئۇخلاش كىيىمى سېتىشقا يۈزلەندىم.
</S>
<S ID=39258>
ئېرىم كىراكەشلىكنى تاشلاپ سودامغا ياردەملەشتى.
</S>
<S ID=39259>
ۋاقىت ئۇزارغانچە كۆڭلۈم توق، نېنىم پۈتۈن بولدى. 200 كىۋادرات مېتىرلىق دۇكاننى بىراقلا ئىجارىگە ئېلىپ، ئادەم ئىشلىتىشكە باشلىدىم.
</S>
<S ID=39260>
سودام يۈرۈشكەنسېرى يولۇم ئېچىلدى. ئىچكىرى ئۆلكىلەرگە بېرىپ، زاۋۇتلارنى ئېكسكۇرسىيە قىلدىم، مەخسۇس ماركىدا ئىشتانپايپاق، كىيىم – كېچەكلەرنى بۇيرۇتتۇم.
</S>
<S ID=39261>
ئەكەلگەن ماللىرىم ئۇدۇللۇق سېتىلىپ تۇردى، پۇلۇم ئاۋۇغانچە ئۆي ھەم يەر سېتىۋالدىم، يەنە شەھەرنىڭ ئاۋات كوچىسىدىن دۇكان سېتىۋالدىم.
</S>
<S ID=39262>
   بۇ يىل 7 – ئاينىڭ ئاخىرقى كۈنلىرىدە ھەجەرگۈل خانىمنى زىيارەت قىلدىم.
</S>
<S ID=39263>
ھاۋا بەكلا ئىسسىق ئىدى.
</S>
<S ID=39264>
ھەجەرگۈل خانىم مېنى سوغۇق ئىچىملىك ئىچىشكە زورلاپ سۆزىنى داۋام قىلدى.
</S>
<S ID=39265>
   ــ پۇل تاپتىم دېدىميۇ، كۆڭلۈمنىڭ بىر يېرىدىن توقلۇققا ئېرىشەلمىدىم. خەق تىكىپ بەرگەن كىيىملەر سېتىلىپ دۇكان قۇرۇقدىلىپ قالغاندا، كۆڭلۈممۇ قۇپقۇرۇق بولۇپ قالغاندەك، روھىي دۇنيايىمدا ھېچنېمە قالمىغاندەك تۇيغۇغا كېلىپ قالاتتىم.
</S>
<S ID=39266>
ئېرىم مەندىكى بىئاراملىقنى سېزىپ، جەنۇبىي شىنجاڭغا بېرىپ ئايلىنىپ كېلىش تەكلىپىنى بەردى.
</S>
<S ID=39267>
شۇنىڭ بىلەن ئاقسۇ، ئاتۇش، قەشقەرلەرگە بېرىپ، ئۇ يەرلەردىكى سودىگەرلەر، كارخانىچىلارنى زىيارەت قىلدۇق.
</S>
<S ID=39268>
سەپەردە شۇنى ھېس قىلدۇقكى، پۇل تاپقانلىق ئىگىلىك تىكلىگەنلىك بولمايدىكەن.
</S>
<S ID=39269>
شۇنىڭ بىلەن كېيىنكى كۈنلەردە نەزەرىمىز قومۇلنىڭ خاس كەشتىچىلىكىگە چۈشتى.
</S>
<S ID=39270>
   ــ 2013 – يىلى قومۇل شەھەرلىك ‹‹تەنزىبا›› سودا چەكلىك مەسئۇلىيەت شىركىتىنى قۇرۇپ، قومۇل كەشتىلىرىنى ئىشلەپچىقىرىش، سېتىش تىجارىتىگە كىرىشتۇق.
</S>
<S ID=39271>
گەرچە كەشتىچىلىككە سەل كېچىكىپرەك كىرىشكەن بولساقمۇ، باسقان قەدەملىرىمىز پۇختا بولدى.
</S>
<S ID=39272>
‹‹تەنزىبا›› ماركىسىدىكى كەشتە بۇيۇملىرىمىز تېزلا بازار تاپتى ۋە خېرىدارلارنىڭ ئېڭىغا سىڭىپ كىردى.
</S>
<S ID=39273>
ھازىر ‹‹تەنزىبا›› مەھسۇلاتلىرىمىزنىڭ تۈرى ۋە خىلى كۆپىيىپ، ‹‹تەنزىبا›› ماركىسىدىكى كەشتە ئىشلەنگەن سومكا، كانۋا كوڭلەك، كەشتە ئىشلەنگەن ياستۇق، ئاپتوموبىل بېزەكلىرى، ئاياللارنىڭ كوپتا – يوپكىلىرى ۋە كوڭلەكلىرى قاتارلىقلارغا تەرەققىي قىلدى.
</S>
<S ID=39274>
   ــ بايا زاۋۇت دەرۋازىسىغا ئېسىلغان ‹‹ئىشقا ئورۇنلاشتۇرۇش بازىسى›› دېگەن ۋىۋىسكىنى كۆرۈپ قالدىم، قارىغاندا ھۆكۈمەتنىڭ قوللىشىغا بەكرەك ئېرىشكەن ئوخشايسىز، شۇنداقمۇ؟ ــ دەپ سورىدىم سۆھبەتنى جانلاندۇرۇپ.
</S>
<S ID=39275>
   ــ ھەئە، ئىشلەتكەن ئادەملىرىمنىڭ سانى كۆپەيگەنچە ھۆكۈمەت بەكرەك قوللىدى، تۈر مەبلىغى بەردى، بايا سىز كۆرگەن راھەتباغ يېزىسىنىڭ ئىشقا ئورۇنلاشتۇرۇش بازىسىدىكى 2000 كىۋادرات مېتىرلىق زاۋۇت ئۆيىنىمۇ ھۆكۈمەت ھەقسىز بەرگەن.
</S>
<S ID=39276>
   ــ شىركىتىڭىزدە قانچە ئادەم ئىشلەيدۇ؟
</S>
<S ID=39277>
   ــ شىركىتىمدە مۇقىم ئىش ھەققى ئېلىپ ئىشلەيدىغان 33 ئادەم بار.
</S>
<S ID=39278>
بۇيرۇتمىلارنى ئۆيىگە ئەكىتىپ ئىشلەپ ئۆتكۈزىدىغانلاردىن 50 – 60چە خادىمىمىز بار.
</S>
<S ID=39279>
ئۇزاق يىللىق تىجارەت ئەمەلىيىتىمدىن شۇنى ھېس قىلدىمكى، يەككە ھالدىكى سېتىش تىجارىتى بىلەن شۇغۇللانسىڭىز باشقىلارنى باي قىلىدىكەنسىز؛ ئىشلەپچىقىرىش بىلەن سېتىش بىرلەشتۈرۈلگەن ئىگىلىك بىلەن شۇغۇللانسىڭىز ئەتراپىڭىزدىكىلەرنى ئىشقا ئورۇنلاشتۇرۇپ، تەڭ بېيىش مەقسىتىگە يەتكىلى، ‹‹قولۇڭ ماي بولسا قوشناڭغا سۇۋا›› دېگەن ماقالنى ئەمەلدە كۆرسەتكىلى بولىدىكەن.
</S>
</TEXT>
/BODY
/DOC