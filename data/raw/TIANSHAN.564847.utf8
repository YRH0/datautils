<DOC>
<DOCID>TIANSHAN.564847</DOCID>
<HEADER>
<CLASS>شىنجاڭ</CLASS>
<DATE>2016-11-15 10:40:28</DATE>
</HEADER>
<BODY>
<HEADLINE>
<S ID=59149>
ئىشچى–خىزمەتچىلەرگە ‹‹ئائىلە››نىڭ ئىللىقلىقىنى ھېس قىلدۇرۇش
</S>
</HEADLINE>
<TEXT>
<S ID=59150>
شىنجاڭ ‹‹شىنيۆ›› يىپەك يولى چەكلىك شىركىتىنىڭ مىللەتلەر ئىتتىپاقلىقى–تەرەققىياتى بويىچە بەرپا قىلىش پائالىيىتى توغرىسىدا (2)
</S>
<S ID=59151>
 مۇخبىرىمىز لى چۈنشيا
</S>
<S ID=59152>
 مەريەم راخمان 10 – ئاينىڭ 28 – كۈنى جيېلىيا شىنجاڭ ‹‹شىنيۆ›› يىپەك يولى چەكلىك شىركىتىنىڭ ياتاق بىناسىدا ئەتىگەندىلا ئورنىدىن تۇرۇپ، بەش ياشلىق ئوغلىنى شىركەت يەسلىسىگە ئاپىرىپ قويدى.
</S>
<S ID=59153>
مەريەم شىركەتنىڭ شارائىتىدىن ناھايىتى رازى بولغان ھالدا مۇنداق دېدى: ‹‹ئېرىم ئىككىيلەن بۇ شىركەتتە ئىشلەيمىز، بالىنى نۆۋەتلىشىپ توشۇيمىز.
</S>
<S ID=59154>
بۇ يەردە تاللا بازار، يەسلى، ئاشخانا، داۋالاش ئۆيى بار، بۇ يەردە تۇرمۇش كەچۈرۈش بەك قولاي ھەم ناھايىتى كۆڭۈللۈك››.
</S>
<S ID=59155>
 ‹‹ئىشچى قوبۇل قىلىش تەس، ئادەملەرنى تۇتۇپ قېلىش تېخىمۇ تەس››. ئاز سانلىق مىللەت ئىشچى – خىزمەتچىلىرىنىڭ مۇقىم ئىشلەش نىسبىتىنى ئۆستۈرۈش ئۈچۈن، شىنجاڭ ‹‹شىنيۆ›› يىپەك يولى چەكلىك شىركىتى مېھىر – مۇھەببەت ئارقىلىق كىشىلەر قەلبىنى مايىل قىلدى، مېھىر – مۇھەببەت ئارقىلىق خادىملارنى تۇتۇپ قالدى، بۇ شىركەت ئاز سانلىق مىللەت ئىشچى – خىزمەتچىلىرىنىڭ مەدەنىيەت، تۇرمۇش ئادىتىگە تولۇق ھۆرمەت قىلىپ، تۈرلۈك مۇلازىمەت كاپالەت تەدبىرلىرىنى ئەمەلىيلەشتۈرۈپ، ئاز سانلىق مىللەت ئىشچى – خىزمەتچىلىرىگە ئىللىقلىق ۋە مەنپەئەتنى ھەقىقىي ھېس قىلدۇرۇپ، ‹‹كىشىلەر قەلبىنى مايىل قىلىش ئارقىلىق تۇتۇپ قېلىش››نى ئىشقا ئاشۇردى.
</S>
<S ID=59156>
 ئىشچى – خىزمەتچىلەرنىڭ كۆڭۈلدىكىدەك ئىشلىشىگە كاپالەتلىك قىلدى
</S>
<S ID=59157>
 شىنجاڭ ‹‹شىنيۆ›› يىپەك يولى چەكلىك شىركىتى لۆڭگە ئىشلەپچىقىرىش تارماق شىركىتىنىڭ دائىمىي مۇئاۋىن دىرېكتورى يۈ شىڭمىڭ: ‹‹ئۇلار يولۇققان مەسىلىلەرنى شۇلارنىڭ مەيدانىدا تۇرۇپ ئويلىشىپ، ياردەم قىلىپ ھەل قىلغاندىلا، ئۇلارنى تۇتۇپ قالالايمىز››، دېدى.
</S>
<S ID=59158>
 بىر كۈنى يۈ شىڭمىڭ بوياش سېخىغا بارغاندا ئەبەي ئوسمان ئىسىملىك ئىشچىنىڭ سېخ مۇدىرىغا ئىستېپانامە سۇنۇۋاتقانلىقىنى كۆرۈپ قالىدۇ. يۈ شىڭمىڭ مۇنداق دېدى: مەن بۇنى كۆرۈپ ھەيرانلىق ھېس قىلدىم، ئادەتتە ئاز سانلىق مىللەت ئىشچى – خىزمەتچىلىرى ئارىسىدا ئىستېپانامە يازىدىغانلار ناھايىتى ئاز ئىدى، ئۇ ئىستېپانامىنى خەنزۇچە يېزىپتۇ، دېمەك ئۇنىڭ قوش تىلدا بەلگىلىك ئاساسى بار ئىكەن.
</S>
<S ID=59159>
مەن ئەبەينى چاقىرىپ ئۇنىڭ ئىستېپا بېرىش سەۋەبىنى سورىدىم.
</S>
<S ID=59160>
ئەسلىدە ئەبەي خوتۇنى شېرىنگۈل مەخمۇت بىلەن مۇشۇ سېختا ئىشلەيدىغان بولۇپ، ئۇلارنىڭ ئىسمېنا ئالمىشىش ۋاقتى ئوخشاش بولغاچقا، ئىككى ياشلىق بالىسىنى بېقىشتا قىينىلىپ قاپتۇ، چوقۇم بىرسى خىزمەتتىن ئىستېپا بېرىپ بالىغا قارىمىسا بولمايدىكەن.
</S>
<S ID=59161>
مەن بۇلارنى ئاڭلىغاندىن كېيىن دەرھال مۇناسىۋەتلىك خادىملارنى ئەر – خوتۇن ئىككىسىنىڭ ئىسمېنا ئالمىشىپ ئىشلەش ۋاقتىنى تەڭشەپ بالىسىغا قارىشىغا كاپالەتلىك قىلىشىنى ئورۇنلاشتۇردۇم.
</S>
<S ID=59162>
ئەبەي ئىستېپانامىسىنى قايتۇرۇۋالدى. ھازىر ئەبەي بىلەن خوتۇنى مۇشۇ سېخنىڭ كەسىپ ماھىرلىرىغا ئايلاندى.
</S>
<S ID=59163>
 خاتىرجەم تۇرمۇش كەچۈرۈش
</S>
<S ID=59164>
 ‹‹كىچىك دوستلار، قولىمىزنى يۇيۇپ تاماق يەيلى››. 10 – ئاينىڭ 28 – كۈنى، شىنجاڭ‹‹شىنيۆ›› يىپەك يولى چەكلىك شىركىتىنىڭ يەسلىسىدە جاڭ يۈەنيۈەن مۇئەللىم ئون نەچچە بالىنى تىزىلدۇرۇپ قوللىرىنى يۇيۇپ، ئاندىن ئۇلارغا پولۇ ئۇسۇپ بەردى.
</S>
<S ID=59165>
بەش ياشلىق ئابدۇسالام راخمان: ‹‹دادام، ئاپام ئىشقا چىققاندا مېنى يەسلىگە ئەكىلىپ قويىدۇ، بۇ يەردە نۇرغۇن بالىلار بار، بۇ يەردە ئويناشنى بەك ياخشى كۆرىمەن››، دېدى.
</S>
<S ID=59166>
 شىركەتنىڭ دائىمىي مۇئاۋىن باش دىرېكتورى شيا نەيجۈن مۇنداق دېدى: ‹‹ئاز سانلىق مىللەت ئىشچى – خىزمەتچىلىرىنى بۇ يەردە خاتىرجەم ئىشلەشكە ئىگە قىلىش ئۈچۈن ئۇلارنىڭ تۇرمۇشىغا كۆڭۈل بۆلۈپ، تاماق، تۇرالغۇ، پەرزەنتلىرىنىڭ ئوقۇشى قاتارلىق تەرەپلەرنى ئويلىشىپ، ئۇلارنى غەم – ئەندىشىدىن خالاس قىلىش كېرەك››.
</S>
<S ID=59167>
 شيا نەيجۈننىڭ تونۇشتۇرۇشىچە، شىركەت ئىشچى – خىزمەتچىلەرنىڭ تاماق مەسىلىسىنى ھەل قىلىش ئۈچۈن، 50 مىليون يۈەندىن ئارتۇق مەبلەغ سېلىپ، زاۋۇت رايونىدا كۆلىمى 5000 كىۋادرات مېتىردىن ئاشىدىغان يۇقىرى ئۆلچەملىك مۇسۇلمانچە ئاشخانا سېلىپ، ئاز سانلىق مىللەت ئىشچى – خىزمەتچىلىرىنى تەملىك تاماقلارنى يېيىش ئىمكانىيىتىگە ئىگە قىلغان.
</S>
<S ID=59168>
زاۋۇت رايونىدا تاللا بازىرى، ئۆزگىچە ئاشخانىلار، بانكا تېرمىنالى مۇلازىمەت سىستېمىسى، ئاپتوماتىك مال سېتىش ماشىنىسى، داۋالاش ئۆيى قاتارلىق مۇلازىمەت ئەسلىھەلىرى تولۇق.
</S>
<S ID=59169>
شىركەت خادىمى راخمان ئەمەت رازىمەنلىك بىلەن: ‹‹تۇرمۇش بۇيۇملىرىنى سېتىۋالماقچى بولساق تاللا بازىرى بار، ئىشقا چىقساق بالىلىرىمىزنى يەسلىگە ئاپىرىپ قويىمىز، ئاغرىپ قالساق داۋالاش ئۆيى بار››، دېدى.
</S>
<S ID=59170>
 شىركەت تۇرالغۇ جەھەتتە، بويتاق ئىشچى – خىزمەتچىلەرنى ھەقسىز كوللېكتىپ ياتاق بىلەن توي قىلغان ئەر – خوتۇنلارنى ئايرىم ئۆي بىلەن تەمىنلىگەن، بۇ، شىركەتنىڭ بىر چوڭ خاسلىقى بولۇپ قالغان.
</S>
<S ID=59171>
مەن 10 – ئاينىڭ 28 – كۈنى ئىشچى – خىزمەتچىلەر ياتىقىدا تۇرسۇن سايىم بىلەن گۆھەرگۈل رۇستەم ئەر – خوتۇن ئىككىيلەننى ئۇچراتتىم، ئۇلار 20~30 كىۋادرات مېتىر كېلىدىغان ئۆيدە تۇرۇۋاتقان بولۇپ، ئۆي ئىچىگە گىلەم سېلىنغان، ئۈستەل – ئورۇندۇق، توڭلاتقۇ، تېلېۋىزور قاتارلىقلار بار ئىكەن.
</S>
<S ID=59172>
ھاجەتخانا، ئاشخانىسىمۇ بار ئىكەن. شىركەتتە تۇرسۇن ئەر – خوتۇنغا ئوخشاش ئىشچى – خىزمەتچىلەر 280 جۈپتىن ئاشىدىكەن.
</S>
<S ID=59173>
بويتاق ئىشچى – خىزمەتچىلەرگە سېلىشتۇرغاندا ئەر – خوتۇن ئىشچى – خىزمەتچىلەرنىڭ شىركەتتىن كېتىپ قېلىش نىسبىتى تېخىمۇ تۆۋەنرەك بولىدىكەن.
</S>
<S ID=59174>
 شيا نەيجۈن: ‹‹شىركەت ئىشچى – خىزمەتچىلەرنى شىركەتتە ئۇزاق مۇددەت ئىشلەشكە جەلپ قىلىش ئۈچۈن، ئەر – خوتۇنلارنىڭ شىركەتتە ئىشلىگەن ۋاقتى ئون يىلغا، بويتاق ئىشچى – خىزمەتچىلەرنىڭ شىركەتتە ئىشلىگەن ۋاقتى 20 يىلغا توشسا، ئىگىدارلىق ھوقۇقىغا ئىگە ئۆيدىن بىر يۈرۈش سوۋغا قىلىشنى ئېنىق بەلگىلىدى››، دېدى.
</S>
<S ID=59175>
 روھىي ئوزۇق كىشىلەر قەلبىنى ئىللىتتى
</S>
<S ID=59176>
 شىركەت باش ئىشچىلار ئۇيۇشمىسى ئىشخانىسىنىڭ مۇئاۋىن مۇدىرى ۋۇ بېي: ‹‹ئاز سانلىق مىللەت ئىشچى – خىزمەتچىلىرى ناخشا – ئۇسسۇلغا ماھىر، پائالىيەتلەرگە قاتنىشىشنى ياخشى كۆرىدۇ، شىركەت ئامال قىلىپ ئۇلارغا سورۇن ھازىرلاپ، ئۇلارنىڭ مەنىۋى تۇرمۇشىنى بېيىتتى››، دېدى.
</S>
<S ID=59177>
 شىركەت ئىشچى – خىزمەتچىلەرنىڭ سەككىز سائەتتىن كېيىنكى ئىشتىن سىرتقى تۇرمۇشىنى بېيىتىش ئۈچۈن، 8700 كىۋادرات مېتىر كېلىدىغان زال ئىچى ئىشچى – خىزمەتچىلەر پائالىيەت مەركىزىنى مەخسۇس قۇرۇپ، ئاۋاز، چىراغ، ئېلېكتىر سايمانلىرى تولۇق بولغان چوڭ تىپتىكى سەھنە ۋە سۈزۈكلۈك دەرىجىسى يۇقىرى LED كىنو قويۇش ئەسلىھەسى سەپلەپ بەرگەن.
</S>
<S ID=59178>
مەن پائالىيەت مەركىزىدە ۋاسكېتبول مەيدانى، ۋالىبول مەيدانى ۋە تىكتاك توپ مەيدانى قاتارلىق تەنھەرىكەت ئەسلىھەلىرىنى كۆردۈم.
</S>
<S ID=59179>
پائالىيەت مەركىزىنىڭ باشقۇرغۇچىسى گۈلنىسا ئابلىمىت كۈلۈپ تۇرۇپ: ‹‹ھەر كۈنى ئىشتىن چۈشكەندىن كېيىن بۇ يەرگە كېلىپ ئۇسسۇل ئوينايدىغان ياشلار كۆپ، ھەر مىللەتتىن بولغان 200~300دەك كىشى بۇ يەرگە كېلىدۇ، بەزى ياشلار ئۇسسۇل ئويناش جەريانىدا تونۇشۇپ، مۇھەببەتلەشتى، توي قىلغانلارمۇ بار››، دېدى.
</S>
<S ID=59180>
 ۋۇ بېي: ‹‹ھېيت – بايرام كەلسە، بىز يەنە ئىشچى – خىزمەتچىلەرنى تەشكىللەپ تەنھەرىكەت مۇسابىقىسى، شېئىر دېكلاماتسىيە قىلىش قاتارلىق مۇسابىقىلەرنى ئۆتكۈزىمىز، بەزى ئاز سانلىق مىللەت ئىشچى – خىزمەتچىلىرىنىڭ خەنزۇ تىلىدا شېئىر دېكلاماتسىيە قىلىشى ئالاھىدە ياخشى››، دېدى.
</S>
<S ID=59181>
 ۋۇ بېينىڭ تونۇشتۇرۇشىچە، شىركەت يەنە 8000 كىۋادرات مېتىر كېلىدىغان ‹‹جيېلىيا يېڭى يىپەك يولى ماركىسى مەدەنىيەت كۆرگەزمە مەركىزى›› قۇرۇپ، ئىشچى – خىزمەتچىلەر ئارىسىدا كارخانا مەدەنىيەت تەربىيەسىنى دائىم قانات يايدۇرۇپ، ‹‹مۇھەببەت›› يادرو قىلىنغان كارخانا مەدەنىيەت تەربىيەسىنى ئەۋج ئالدۇرۇپ، ھەر مىللەت ئىشچى – خىزمەتچىلىرىنى كارخانا بىلەن تەڭ تەرەققىي قىلىشقا رىغبەتلەندۈرۈپ، ئىشچى – خىزمەتچىلەرنىڭ ئىپتىخارلىق ۋە تەۋەلىك تۇيغۇسىنى قوزغىغان.
</S>
<S ID=59182>
 ھازىر شىنجاڭ ‹‹شىنيۆ›› يىپەك يولى چەكلىك شىركىتىدىكى ئاز سانلىق مىللەت ئىشچى – خىزمەتچىلىرىنىڭ شىركەتتە قېلىپ ئىشلەش نىسبىتى %85.5 كە يېتىپ، خەنزۇ ئىشچى – خىزمەتچىلەرنىڭكىدىن يۇقىرى ئىكەن.
</S>
<S ID=59183>
ئەلا خىزمەت مۇھىتى، باراۋەر باشقۇرۇش تۈزۈمى، ئىللىق، راھەت تۇرمۇش مۇھىتى ھەر مىللەت ئىشچى – خىزمەتچىلىرىنى ‹‹ئۆيى››نى تاپقاندەك ئىللىق تەسىراتقا ئىگە قىلىپتۇ.
</S>
<S ID=59184>
‏
</S>
</TEXT>
/BODY
/DOC