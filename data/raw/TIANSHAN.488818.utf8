<DOC>
<DOCID>TIANSHAN.488818</DOCID>
<HEADER>
<CLASS>پەن – مائارىپ</CLASS>
<DATE>2016-01-18 13:03:58</DATE>
</HEADER>
<BODY>
<HEADLINE>
<S ID=3395>
مۇئەللىم، توردىن قانداق پايدىلىنىۋاتىسىز؟
</S>
</HEADLINE>
<TEXT>
<S ID=3396>
  ۋارىسجان ئەھمەد
</S>
<S ID=3397>
   مۇئەللىم، ھەر قېتىم دەرس سورىغىلى ئىشخانىڭىزغا كىرگىنىمدە، توردىن تۇرمۇش بۇيۇملىرى ياكى كىيىم – كېچەك كۆرۈۋاتقانلىقىڭىزنى ۋە ياكى يان تېلېفوندا ئويۇن ئويناۋاتقىنىڭىزنى كۆرىمەن. ئىشخانىدىكى كۆپىنچە ئوقۇتقۇچىلار توردىن دەرسلىك ماتېرىياللىرىنى كۆرىدىكەن، بەزىلىرى دەرس لايىھەسى تۈزىدىكەن، يەنە بەزىلەر كومپيۇتېردا دەرس تەييارلايدىكەن.
</S>
<S ID=3398>
ئەمما سىز كۆپ ھاللاردا كومپيۇتېردا تور ئويۇنى ئوينايدىكەنسىز، ھەتتا دەرس سورىغان ۋاقتىمدا كۆزىڭىز كومپيۇتېردىكى ئويۇندا، سوئالىمنى چالا – پۇچۇق ئاڭلاپلا، ‹‹مۇشۇ ئاددىي نەرسىنىمۇ چۈشەنمىدىڭمۇ؟›› دەپ ئەيىبلەيسىز.
</S>
<S ID=3399>
باشقا ساۋاقداشلارمۇ سىزدىن دەرس سورايمىز دەپ كىرىپ دەككىسىنى يېگەچكە، ئىشخانىڭىزغا كىرىپ دەرس سورىماس بولدى.
</S>
<S ID=3400>
بىز دەرسىڭىزدىن رازى بولماي تەكلىپ – پىكرىمىزنى يېزىپ، دەرسنى قېتىرقىنىپ ئەستايىدىل ئۆتۈشىڭىزنى ئۆتۈنگەن بولساقمۇ، تەكلىپىمىزگە ئانچە ئېرەن قىلمىدىڭىز.
</S>
<S ID=3401>
بىزگە دەرسكە كىرگەن كۆپ قىسىم ئوقۇتقۇچىلار ھەر خىل ئوقۇتۇش قورالىدىن پايدىلىنىپ دەرسنى تولىمۇ قىزىقارلىق ئۆتىدۇ.
</S>
<S ID=3402>
ئەمما سىز قاتارلىق بىر قىسىم ئوقۇتقۇچىلار گەرچە سەۋىيەڭلار يۇقىرى بولسىمۇ، ئەمما دەرسنى بىز رازى بولغۇدەك ئۆتمەيسىلەر.
</S>
<S ID=3403>
    مۇئەللىم، سىز تىرىشچان ئوقۇتقۇچى، سىزنىڭ ھازىرقى ۋاقتىڭىز كۆپ قاتلاملىق ئىقتىدار يېتىلدۈرىدىغان، ئوبرازىڭىزنى نامايان قىلىدىغان، كۆزگە كۈرۈنىدىغان ۋاقتىڭىز.
</S>
<S ID=3404>
گەرچە مەن ئوقۇغۇچى بولساممۇ، سىزنىڭ دەرسخانا ئوقۇتۇشىدىكى ئەھۋالىڭىزغا قاراپ سىنىپىمىزدىكى كۆپ سانلىق ئوقۇغۇچىنىڭ ئۆتۈنۈشىنى دېگۈم كەلدى، بەلكىم خاپا بولۇپ كەتمەسسىز.
</S>
<S ID=3405>
    مۇئەللىم، ئاتا – ئانىمىزمۇ، مەكتەپمۇ بىز ئوقۇغۇچىلارنىڭ تور مەستانىسى بولۇپ قېلىشىمىزنى، يان تېلېفون ئوينىشىمىزنى چەكلەيدۇ.
</S>
<S ID=3406>
بىزنىڭ تەكلىپىمىز: سىز مەيلى كومپيۇتېردا مەشغۇلات قىلىڭ ياكى تورغا چىقىڭ، توردا كەسپىي ساپايىڭىزنى ئۆستۈرۈش، ئۆزگىچە دەرس لايىھەسى تۈزۈشكە ياردەم بېرىدىغان ماتېرىياللارنى كۆپرەك كۆرسىڭىز ھەم بۇ ھەقتە ئىزدەنسىڭىز.
</S>
<S ID=3407>
بىز سىزنىڭ ئىقتىدارلىق ئوقۇتقۇچى بولۇشىڭىزنى سەمىمىي ئۈمىد قىلىمىز.
</S>
<S ID=3408>
‏    
</S>
</TEXT>
/BODY
/DOC