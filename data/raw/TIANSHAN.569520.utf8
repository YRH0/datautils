<DOC>
<DOCID>TIANSHAN.569520</DOCID>
<HEADER>
<CLASS>شىنجاڭ</CLASS>
<DATE>2016-12-05 11:28:43</DATE>
</HEADER>
<BODY>
<HEADLINE>
<S ID=63248>
قاناس مەنزىرە رايونىدا ‹‹قىشلىق ساياھەت››ئەندىزىسى رەسمىي يولغا قويۇلدى
</S>
</HEADLINE>
<TEXT>
<S ID=63249>
 شىنخۇا ئاگېنتلىقى، ئۈرۈمچى، 12 – ئاينىڭ 4 – كۈنى تېلېگراممىسى. ساياھەتچىلەر قارلىق تاغ ئارىسىدىكى تۇۋالارنىڭ ئۆيىدە مېھمان بولۇپ، تۇۋالار سۆزلەپ بەرگەن ئەۋلادمۇئەۋلاد، ئېغىزدىن – ئېغىزغا تارقىلىپ يۈرگەن بۆرە توغرىسىدىكى ھېكايىنى ئاڭلىدى، ئاتلىق چانىغا چىقىپ، قار موتوسىكلىتىغا مىنىپ، بۆرىنىڭ ئىزىنى قوغلاپ، چەكسىز ئورمان، قارلىق دالىلارنى كېسىپ ئۆتتى.
</S>
<S ID=63250>
 قاناس مەنزىرە رايونىدا 12 – ئاينىڭ 3 – كۈنى بۇ يىل قىش پەسلىدىكى ‹‹قاناستىكى گۈزەل ئۇچرىشىش <بۆرە ئىزدەش خاتىرىسى>›› تېمىسىدىكى بىرىنچى ساياھەت پائالىيىتىنىڭ باشلىنىشىغا ئەگىشىپ، ‹‹زېمىندىكى پاك تۇپراق›› دەپ تەرىپلەنگەن بۇ داڭلىق مەنزىرە رايونى قىشلىق ساياھەتچىلىك پەسلىگە قەدەم قويدى.
</S>
<S ID=63251>
 قاناس مەنزىرە رايونى باشقۇرۇش كومىتېتىدىن ئۇقۇشىمىزچە، قاناس مەنزىرە رايونى بۇ يىل قىشتا مەۋقەنى ئېكولوگىيە، قار – مۇز، فولكلور، چېگرادىن ئىبارەت تۆت چوڭ بايلىق ئەۋزەللىكىگە قارىتىپ، ‹‹قاناس دۆلەت ساياھەت باغچىسى››دىن ئىبارەت ساياھەت ماركىسىنى پۈتۈن كۈچى بىلەن بەرپا قىلىپ، ‹‹بۆرە›› مەدەنىيىتىنى قەدىرلەيدىغان يۇقىرى ئىستېمالچىلار توپىغا ‹‹بۆرە ئىزدەش خاتىرىسى›› پائالىيىتى ۋە موڭغۇل تۇۋالىرىنىڭ مەدەنىيەت ئالاھىدىلىكى گەۋدىلەندۈرۈلگەن ‹‹قاناستا ئىپتىدائىي بىر يىلنى ئۆتكۈزۈش›› پائالىيىتىنى نۇقتىلىق قانات يايدۇردى.
</S>
<S ID=63252>
 بۇنىڭدىن باشقا، قاناس مەنزىرە رايونى قۇمقاناسنى مەركەز قىلىپ، مەدەنىيەت، تەنتەربىيە، ئىستىراھەت تۈرىدىكى كۆپ خىل ساياھەت تۈرلىرىنى ئېچىپ، قاناس دەريا جىلغىسىدا تۇمانلىق كارىدور، ئەۋلىيا قولتۇقى ھەم كۆلدىكى تاڭ نۇرى قاتارلىق سۈرەتكە ئېلىش، ساياھەت قىلىش نۇقتىلىرىنى قۇرۇپ، ئاققابادا ئۆز ئاپتوموبىل ساياھىتىنى يولغا قويدى.
</S>
<S ID=63253>
ساياھەتچىلەر مەنزىرە رايونىدا قىز قۇۋار، ئوغلاق تارتىشىش، ئات بەيگىسى قاتارلىق ئالاھىدە نومۇرلارنى كۆرۈپ، قار – مۇز قاۋاقخانىسى، قار ئۆي قەھۋەخانىسىدا كۆڭۈل ئېچىپ، قەدىمىي قار تېيىلىش، قاردىكى جەڭ ئويۇنى، چوڭ يەل شار ئويناش، چانىغا ئولتۇرۇش، قار موتوسىكلىتى ھەيدەپ قارلىق دالىدا پائالىيەت قىلىش قاتارلىق تۈرلەرنى تاللاپ ئوينىيالايدىغان بولدى.
</S>
<S ID=63254>
 قاناس مەنزىرە رايونى باشقۇرۇش كومىتېتى ساياھەت ئىدارىسىنىڭ باشلىقى لى خۇا مۇنداق دېدى: قاناس مەنزىرە رايونىنىڭ قىشلىق ساياھەتچىلەرنى قوبۇل قىلىش ئىقتىدارى ياز پەسلىدىكىگە يەتمەيدۇ.
</S>
<S ID=63255>
ئەمما مەنزىرە رايون باشقۇرۇش كومىتېتى تۈرلۈك تەدبىرلەرنى قوللىنىپ، مەنزىرە رايونىنىڭ ئۇل ئەسلىھەلىرىنى ياخشىلاپ، دەرىجىسىنى ئۆستۈرۈپ، قاتناش، ئالاقە، ئېلېكتىر، مۇھىت تازىلىقى، ماي زاپىسى قاتارلىق جەھەتلەردە ئارقا سەپ تەمىناتى كاپالىتى خىزمىتىنى ياخشى ئىشلىدى.
</S>
<S ID=63256>
 لى خۇا مۇنداق دېدى: مەنزىرە رايونىنىڭ بىر يىل ئىچىدىكى قىشلىق ساياھەت ۋاقتى پۈتكۈل ساياھەت ۋاقتىنىڭ يېرىمىغا توغرا كېلىدۇ، كەلگۈسىدە مەنزىرە رايونىنىڭ قىشلىق ساياھەتچىلىكتىن قىلىدىغان ئىقتىسادىي كىرىمىنىڭمۇ ساياھەت كىرىمىنىڭ يېرىمىنى ئىگىلىشىگە تۈرتكە بولىمىز.
</S>
<S ID=63257>
قاناس مەنزىرە رايونى 2015 –، 2016 – يىللىق قىش پەسلىدە 30 مىڭ ساياھەتچى(قېتىم) كۈتۈۋالغان.
</S>
<S ID=63258>
‹‹13 – بەش يىل››دا قىشلىق ساياھەتچى ئومۇمىي سانىنى 300 مىڭ (قېتىم)دىن ئاشۇرۇشقا تىرىشىمىز.
</S>
<S ID=63259>

</S>
</TEXT>
/BODY
/DOC