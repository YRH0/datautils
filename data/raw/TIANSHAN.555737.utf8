<DOC>
<DOCID>TIANSHAN.555737</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-10-11 18:39:42</DATE>
</HEADER>
<BODY>
<HEADLINE>
<S ID=52962>
ئاقتۇ ناھىيەسى دېھقان–چارۋىچىلارنى كارخانىلارغا ئىشقا ئورۇنلاشتۇرۇپ كىرىمىنى كۆپەيتتى
</S>
</HEADLINE>
<TEXT>
<S ID=52963>
   مۇختەر نۇرمۇھەممەت خەۋەر قىلىدۇ: ئاقتۇ ناھىيەسى دېھقان – چارۋىچىلارنى ماھارەت بويىچە تەربىيەلەشنى كۈچەيتىپ، ئارتۇق ئەمگەكچىلەرنىڭ يېقىن ئەتراپتا ئىشقا ئورۇنلىشىشىنى ئىلگىرى سۈرۈش ئارقىلىق، كىرىمىنى ئاشۇرۇشىغا ئاساس سالدى.
</S>
<S ID=52964>
   مەريەمگۈل ھاشىم ئۈژمە يېزىسىنىڭ قاشئېرىق كەنتىدىن بولۇپ، ئائىلە كىرىمى ئېرىنىڭ ئىشلەپ تاپقان ئازغىنە پۇلى ۋە بىرقانچە مو تېرىلغۇ يېرىدىن كېلەتتى.
</S>
<S ID=52965>
ئۇ بۇ يىلنىڭ بېشىدا يېزىدىكىلەرنىڭ ياردىمىدە ئاقتۇ يېنىك سانائەت رايونىغا ماكانلاشقان ‹‹شاڭلىن›› توقۇمىچىلىق زاۋۇتىغا ئىشقا ئورۇنلىشىپ، بۇ زاۋۇتتا ئىشلەۋاتقان 200دىن ئارتۇق دېھقان ئىشلەمچى بىلەن بىللە ئايدا 1400 يۈەندىن 3000 يۈەنگىچە كىرىم قىلىش ئىمكانىيىتىگە ئېرىشتى.
</S>
<S ID=52966>
   بۇ ناھىيە يېقىنقى يىللاردىن بۇيان 30 مىليون يۈەندىن ئارتۇق مەبلەغ سېلىپ، ناھىيە بازىرىنىڭ شىمالىدا يېنىك سانائەت رايونى قۇرۇپ، ئۇل ئەسلىھەلىرىنى مۇكەممەلەشتۈرۈش بىلەن بىللە سودىگەر ۋە مەبلەغ جەلپ قىلىش خىزمىتىنى كۈچەيتىپ، ‹‹شاڭلىن›› توقۇمىچىلىق زاۋۇتى، ‹‹بەيشەنخۇ›› كىيىم – كېچەك شىركىتى قاتارلىق ئەمەلىي كۈچى كۈچلۈك كارخانىلارنى بۇ رايونغا ماكانلاشتۇردى.
</S>
<S ID=52967>
ناھىيەلىك ئادەم كۈچى بايلىقى ۋە ئىجتىمائىي كاپالەت ئىدارىسى كارخانىلارنىڭ ئېھتىياجىغا ئاساسەن ھەرقايسى يېزا، كەنتلەرنى بىرلىك قىلىپ يېزىدىكى ئارتۇق ئەمگەكچىلەرنى تىككۈچىلىك، كەشتىچىلىك ماھارىتى بويىچە تەربىيەلىدى.
</S>
<S ID=52968>
بۇنىڭ بىلەن بۇ يېنىك سانائەت رايونىدىكى كارخانىلاردا ئىشقا ئورۇنلاشقان ئارتۇق ئەمگەكچىلەر 1300دىن كۆپرەككە يېتىپ، ئۇلارنىڭ ئىقتىسادىي كىرىمى كاپالەتلەندۈرۈلدى.
</S>
</TEXT>
/BODY
/DOC