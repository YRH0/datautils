<DOC>
<DOCID>TIANSHAN.536647</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-25 12:42:00</DATE>
</HEADER>
<BODY>
<HEADLINE>
<S ID=34647>
لىشۈي شەھىرىنىڭ ئەمەلىي ياردىمى توقسۇ خەلقىنىڭ قەلبىنى ئىللىتتى
</S>
</HEADLINE>
<TEXT>
<S ID=34648>
    ئىختىيارىي مۇخبىرىمىز نىياز ساتتار خەۋىرى: توقسۇ ناھىيە پەيشەنبەبازار يېزا قۇملۇق ئېرىق كەنتىدىكى نامرات دېھقان ئىبىراھىم ئىسمائىل مۇنداق دېدى: لىشۈي شەھەرلىك شىنجاڭغا ياردەم بېرىش قوماندانلىق ئىشتابى ماڭا ئەلا نەسىللىك كەپتەر باچكىسىدىن 50 نى ئېلىپ بېرىپ، تېخنىكا ۋە سېتىش يوللىرىنى تولۇق ھۆددىگە ئالدى.
</S>
<S ID=34649>
بۇ يىل مەن كەپتەر تۇخۇمى سېتىپلا 8000 يۈەندىن كۆپرەك ساپ كىرىم قىلدىم.
</S>
<S ID=34650>
    ‹‹توقسۇ نەسىللىك كەپتەر›› باقمىچىلىقى بويىچە تەربىيەلەش ۋە ئىنچىكە پىششىقلاش بازىسى-جېجياڭ ئۆلكىسى لىشۈي شەھىرى ياردەم بەرگەن تۈر بولۇپ، بۇ تۈرگە 10 مىليون يۈەنگە يېقىن مەبلەغ سېلىنغان.
</S>
<S ID=34651>
بۇ بازىدا ئەلا نەسىللىك كەپتەر باچكىسىنى كۆپەيتىش، بېقىش، ئىنچىكە ئىش قوشۇش بىر گەۋدىلەشكەن بولۇپ، شىركەت بىلەن بازار ۋە دېھقانلار ھەمكارلىشىشتەك ئوبوروت ئەندىزىسى قوللىنىلىپ، كەپتەر باقمىچىلىقىنى ئىلمىيلاشتۇرۇش، كۆلەملەشتۈرۈش ۋە ماركىلاشتۇرۇش ئەمەلگە ئاشۇرۇلغان.
</S>
<S ID=34652>
    جېجياڭ ئۆلكىسى لىشۈي شەھەرلىك شىنجاڭغا ياردەم بېرىش قوماندانلىق ئىشتابى ئۈچ يىلدىن بۇيان جەمئىي 233 مىليون يۈەن ياردەم مەبلىغى بىلەن، توقسۇ ناھىيەسىنىڭ 996 مىليون يۈەن مەبلەغ سېلىشىغا تۈرتكە بولۇپ، 32 ياردەم بېرىش تۈرىنى يولغا قويدى.
</S>
<S ID=34653>
بۇنىڭ ئىچىدە خەلق تۇرمۇشى قۇرۇلۇشى تۈرىدىن 13 ى، ئۇل ئەسلىھە تۈرىدىن ئۈچى، ئىشقا ئورۇنلاشتۇرۇش كەسىپ تۈرىدىن توققۇزى، ئەقلىي جەھەتتىن ياردەم بېرىش تۈرىدىن يەتتىسى بار.
</S>
<S ID=34654>
    مۇخبىرنىڭ جېجياڭ ئۆلكىسى لىشۈي شەھەرلىك شىنجاڭغا ياردەم بېرىش قوماندانلىق ئىشتابىدىن ئىگىلىشىچە، 8- تۈركۈمدە ياردەم بېرىلگەن 16 تۈر ئىچىدە توقسۇ ناھىيەسى ئۈچقات يېزىلىق خەلق دوختۇرخانىسى، توقسۇ ناھىيەلىك ئەمگەك كۈچلىرى بازىرى، ئەلا نەسىللىك كەپتەر باقمىچىلىقى بويىچە تەربىيەلەش، پىششىقلاپ ئىشلەش بازىسى، دوستلۇق يەسلىسى قاتارلىق تۆت تۈرگە لىشۈي شەھىرى تولۇق سوممىلىق ياردەم بەرگەن.
</S>
<S ID=34655>
ئۇنىڭدىن باشقا يۇندا بىر تەرەپ قىلىش زاۋۇتى، دېھقانلار مۇلازىمەت مەركىزى، ‹‹ئەمىن تاپقۇزۇپ خەلقنى بېيتىش قۇرۇلۇشى›› قاتارلىقلارغىمۇ مۇۋاپىق مىقداردا ياردەم بەرگەن.
</S>
</TEXT>
/BODY
/DOC