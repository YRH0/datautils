<DOC>
<DOCID>TIANSHAN.518947</DOCID>
<HEADER>
<CLASS>خەلقئارا</CLASS>
<DATE>2016-04-21 15:52:04</DATE>
</HEADER>
<BODY>
<HEADLINE>
<S ID=26053>
چىكاگو ھۆكۈمىتى ساقچىلارنىڭ قانۇننى خاتا ئىجرا قىلغانلىقى ئۈچۈن تۆلەم تۆلىدى(2)
</S>
</HEADLINE>
<TEXT>
<S ID=26054>
   چىكاگودا قانۇننى ئادىل ئىجرا قىلماسلىق ساقايماس ئىجتىمائىي ئاسارەت پەيدا قىلغان. ساقچىلارنىڭ زوراۋانلىق بىلەن قانۇن ئىجرا قىلىشى ۋە قانۇننى خاتا ئىجرا قىلىشى چىكاگو شەھەرلىك ھۆكۈمەتكە ئىقتىسادىي زىيان كەلتۈرۈپلا قالماستىن، زىيانكەشلىككە ئۇچرىغۇچىلار ۋە باشقا ئائىلىلەرنىڭ روھىيىتىدە ساقايماس جاراھەت پەيدا قىلدى.
</S>
<S ID=26055>
   كۆپىنچە ئەھۋالدا، ۋەقەگە چېتىشلىق ساقچىلار جازالانمىدى. مارتىنېز سۇتتوننىڭ 22 ياشلىق سىڭلىسىنى ساقچى دانتې سېۋال ئېتىپ ئۆلتۈرۈۋەتتى. بىر نەچچە يىلدا سۇتتون ساقچى دائىرىلىرىدىن سېۋالنى ئىشتىن ھەيدەشنى تەلەپ قىلىپ كەلدى. كېيىن سۇتتوننىڭ ئائىلىسى 4 مىليون 500 مىڭ دوللار تۆلەمگە ئېرىشكەن بولسىمۇ، سېۋال ‹‹سەۋەنلىك بىلەن ئادەم ئۆلتۈرۈش جىنايىتى›› بىلەنلا ئەيىبلەندى. ھەتتا سوت مەھكىمىسى ھۆكۈم ئېلان قىلغاندا، سودىيەلەر تەپتىش دائىرىلىرى جىنايەت گۇماندارىنى ‹‹سەۋەنلىك بىلەن ئادەم ئۆلتۈرۈش جىنايىتى›› بىلەن ئەمەس، ‹‹قەستەن ئادەم ئۆلتۈرۈش جىنايىتى›› بىلەن ئەيىبلىشى كېرەك، دەپ قارىدى.
</S>
<S ID=26056>
   چىكاگو مۇستەقىل ساقچى نازارەتچىلىكى ئىدارىسىنىڭ مەسئۇلى شارون فارل مۇنداق دېدى: بىز بىر ئادۋوكاتلىق ئورنىنى چىكاگو پۇقرالار ھوقۇقىنى نازارەت قىلىش كومىتېتىنى يېرىم يىل تەكشۈرۈشكە تەكلىپ قىلىمىز، چىكاگو پۇقرالار ھوقۇقىنى نازارەت قىلىش كومىتېتى ئۆتكەن توققۇز يىل جەريانىدا قوبۇل قىلغان ئەرز ئىنتايىن چەكلىك بولۇپ، مەسئۇلىيىتىنى ئادا قىلالمىدى.
</S>
<S ID=26057>
   چىكاگونىڭ ئامانلىق ئەھۋالى ناچار بولغاچقا چىكاگودا 12 مىڭ ساقچى بار. چىكاگو ئۇنىۋېرسىتېتىنىڭ قانۇنشۇناسلىق پىروفېسسورى كرېيگ فوتمان مۇنداق دېدى: چىكاگودا ساقچى بىلەن خەلقنىڭ مۇناسىۋىتى، ئىرقىي مۇناسىۋەت بەك كەسكىن بولۇپ، كۆپ ساندىكى ساقچىدا زوراۋانلىق خاھىشى بولمىسىمۇ، بەزى ساقچىلار ئاجىز كىشىلەرگە قانۇن ئىجرا قىلىش ھوقۇقىنى قالايمىقان يۈرگۈزۈۋاتىدۇ، تۈزۈملىرىمىز ئۇلارنى ھەددىدىن زىيادە قانات ئاستىغا ئېلىۋاتىدۇ.
</S>
<S ID=26058>
   بۇنداق زور سوممىلىق تۆلەم تۆلەش چىكاگودىلا ئەمەس، بەلكى نيۇ يورك، بالتىمور، بوستۇن، كلېۋېلاند، لوس – ئانژېلىس، ۋاشنىگتون ئالاھىدە رايونى قاتارلىق جايلاردىكى ساقچى تارماقلىرىمۇ دۇچ كېلىۋاتقان قىيىن مەسىلە. مەسىلەن: نيۇ يورك شەھىرىدە يۈز بەرگەن ‹‹گېلىنى بوغۇش دېلوسى››دا زىيانكەشلىككە ئۇچرىغۇچى ئېرىك گانانىڭ ئائىلىسىدىكىلەر 5 مىليون 900 مىڭ دوللار تۆلەمگە ئېرىشكەن. 2009 – يىلىدىن 2014 – يىلىغىچە نيۇ يورك شەھىرى ساقچى دائىرىلىرى ساقچىلارنىڭ قانۇننى خاتا ئىجرا قىلغانلىقى ئۈچۈن 425 مىليون دوللار تۆلەم تۆلىگەن.
</S>
<S ID=26059>
   ‹‹ خۇففىنگتون پوچتا گېزىتى››دە مۇنداق دېيىلدى: تۆلەم سوممىسىنىڭ ئۈزلۈكسىز ئېشىشىغا ئەگىشىپ، بەزى شەھەرلەردىكى ساقچى تارماقلىرى قىسمەن ئىسلاھاتلارنى قىلغان، بەزى سىستېمىلىق دېلولارغا ئەدلىيە تارماقلىرى ئارىلاشقان، بىراق تېخىمۇ كۆپ ساقچى تارماقلىرى ئامېرىكىدا ئەدلىيە سىستېمىسىنىڭ ساقچىلارنى قوغدايدىغانلىقىدىن پايدىلىنىپ تۈزىتىش تەدبىرلىرىنى قوللانمىغان، ساقچىلارنىڭ قانۇننى خاتا ئىجرا قىلىش ۋەقەلىرى بۇنىڭدىن كېيىن يەنە داۋاملىق كۆپىيىشى مۇمكىن.
</S>
<S ID=26060>
   ئامېرىكا ‹‹دورسېي›› ئادۋوكاتلىق ئورنىنىڭ ھەمكارلاشقۇچىسى، فوردھام ئۇنىۋېرسىتېتىنىڭ پىروفېسسورى شاڭ شېفۇ ‹‹خەلق گېزىتى›› مۇخبىرىنىڭ زىيارىتىنى قوبۇل قىلغاندا مۇنداق دېدى: ئامېرىكىنىڭ قانۇن ئىجرا قىلىش سىستېمىسى، جۈملىدىن ساقچىلار ۋە سوت مەھكىمىسى قاتارلىقلارنى ئۆز ئىچىگە ئالغان ئەدلىيە تارماقلىرىدا ئېغىر زوراۋانلىق، ئىرقىي كەمسىتىش خاھىشى مەۋجۇت بولغاچقا، ئاز سانلىق مىللەتلەر پۇشتىنىڭ قاتتىق نارازىلىقىنى قوزغىغان، ئۇلار ساقچىلارغا، سوت مەھكىمىسىگە ئىشەنمەيدىغان بولۇپ قالغان.
</S>
<S ID=26061>
   ساقچىلارنىڭ قانۇننى خاتا ئىجرا قىلىشى ئامېرىكىنىڭ قانۇن ئىجرا قىلىش سىستېمىسىدا مەۋجۇت بولۇۋاتقان ئىرقىي كەمسىتىش بىلەن زىچ مۇناسىۋەتلىك. ئامېرىكا تەرەققىيات مەركىزى قانۇن تەرەققىيات تۈرىنىڭ مۇئاۋىن مۇدىرى مىشېل، قورال ۋە جىنايەت تەتقىقات تۈرىنىڭ مۇئاۋىن مۇدىرى چېلسى پارسونس مۇنداق دېدى: ئىرقىي كەمسىتىش ئامېرىكىنىڭ ئەدلىيە جىنايى ئىشلار تۈزۈمىدىكى تەڭسىزلىكنىڭ يادروسى. ساقچىلارنىڭ قانۇن ئىجرا قىلىش جەريانىدا قورال ئىشلىتىشى، ھەددىدىن ئاشۇرۇۋېتىشى، سىياسەت ئۈستىدىن ئەرز قىلىش قاتارلىقلارنىڭ كۆپ ساندىكىسى ئاز سانلىق مىللەتلەر پۇشتىغا پايدىسىز، چۈنكى نۇرغۇن ئاز سانلىق مىللەتلەر پۇشتىدىن بولغانلار قانۇن ئىجرا قىلىش سىستېمىسىنىڭ ئۆزىلىرىگە پايدىسىز ئىكەنلىكىنى ھېس قىلىدۇ، ھەتتا تىغ ئۇچى ئۆزلىرىگە قارىتىلغان دەپ قارايدۇ. ئافرىقىلىقلاردىن بولغان ئاز سانلىق مىللەتلەر پۇشتى بىلەن ئاق تەنلىكلەرنىڭ ئەدلىيە سىستېمىسى، ئىرق جەھەتتىكى بىر تەرەپلىمىلىككە بولغان تونۇشى ئوتتۇرىسىدىكى پەرق بارغانسېرى زورايدى، بۇنىڭ بىلەن ئامېرىكا جەمئىيىتىدە بەزى ئىرقىي كەمسىتىشكە چېتىشلىق قىلمىشلار تۈپەيلىدىن پەيدا بولغان ئىختىلاپلارمۇ بارغانسېرى كەسكىنلىشىپ كەتتى.
</S>
<S ID=26062>
‹‹خەلق گېزىتى››دىن ئېلىندى
</S>
<S ID=26063>
‏
</S>
</TEXT>
/BODY
/DOC