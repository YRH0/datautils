<DOC>
<DOCID>TIANSHAN.530311</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-27 11:26:17</DATE>
</HEADER>
<BODY>
<HEADLINE>
<S ID=31461>
قاتناش راۋانلاشتى، كۆڭۈللەر ئارام تاپتى
</S>
</HEADLINE>
<TEXT>
<S ID=31462>
خالىدە ئوبۇل، رەناگۈل خۇدابەردى
</S>
<S ID=31463>
   يەكەن ناھىيەسىدە دېھقانلارنىڭ قاتناش ئېھتىياجىنى قاندۇرۇش مۇھىم خەلق تۇرمۇشى قۇرۇلۇشى ھېسابلىنىدۇ. شۇڭا يەكەن ناھىيەلىك پارتكوم، خەلق ھۆكۈمىتى ئاممىۋى قاتناش – تىرانسپورتىنى باشقۇرۇشنى كۈچەيتىپ، مۇلازىمەت سۈپىتىنى ئۆستۈرۈپ، شەھەر ئاممىۋى قاتنىشىنىڭ بىر گەۋدىلىشىشىنى ئىلگىرى سۈرۈش ئۈچۈن، 2014 – يىلىنىڭ ئاخىرىدا، شاڭخەي شەھىرى يەكەن ناھىيەسىگە ساھەلەر بويىچە ياردەم بەرگەن مەبلەغدىن 70 مىليون يۈەن ئاجرىتىپ، يەكەن ناھىيەلىك شەھەر ئاممىۋى قاتناش يولۇچى توشۇش شىركىتىنى قۇرۇشقا تۇتۇش قىلغان.
</S>
<S ID=31464>
   يەكەن ناھىيەلىك ئاممىۋى قاتناشنىڭ باش بېكىتى يەكەن ۋوگزالىنىڭ جەنۇبىغا جايلاشقان. 21 – ماي چۈشتىن كېيىن بىز بۇ يەردە يېزا – بازارلارغا مېڭىش ئالدىدا تۇرغان ئاممىۋى ئاپتوبۇسلاردىكى بىر قىسىم يولۇچىلارنى زىيارەت قىلدۇق. 66 ياشقا كىرگەن ئابلىمىت قۇربان ئىگەرچى يېزىسىدىن بولۇپ، ئۇ بۇ يىل يېڭىدىن ياشانغانلار ئېتىبار كارتىسىنى بېجىرىپتۇ. ئۇ مۇنداق دېدى: ئىلگىرى ناھىيەدىن ئىگەرچى يېزىسىغا قاتنايدىغان ئاپتوبۇسنى شەخسلەر كۆتۈرىگە ئالغاچقا، بېلىتى قىممەت ئىدى، ئاپتوبۇس بەك ئۇزاقتا كېلەتتى. ئاممىۋى ئاپتوبۇس قاتنىغاندىن كېيىن، بىر يۈەنگىلا ناھىيە بازىرىغا بارالايدىغان بولدۇق. بەزىلەر ئىلگىرى يىلدا ئىككى – ئۈچ قېتىم ناھىيە بازىرىغا كىرگەن بولسا، ھازىر ئايدا ئىككى – ئۈچ قېتىم كىرىدىغان بولدى. مەندەك ياشانغانلار ئېتىبار كارتىسى بېجىرگەنلەر ئاپتوبۇسقا ھەقسىز ئولتۇرىدۇ، ھازىر مەن كۈندە دېگۈدەك ناھىيە بازىرىغا كىرىپ تۇرىدىغان بولدۇم.
</S>
<S ID=31465>
   يەكەن ناھىيەلىك شەھەر ئاممىۋى قاتناش يولۇچى توشۇش شىركىتىنىڭ مۇئاۋىن دىرېكتورى ئەركىن يۈسۈپنىڭ تونۇشتۇرۇشىچە، بۇ شىركەت بۇلتۇر 2 – ئايدا رەسمىي ئىشقا كىرىشتۈرۈلگەن بولۇپ، ھازىر 13 لىنىيەدە 14 يېزا – بازارغا 132 ئاممىۋى ئاپتوبۇس قاتناۋېتىپتۇ، 304 بېكەت تەسىس قىلىنىپتۇ. ئېلىشقۇ بازىرىغا بارىدىغان ئاپتوبۇس لىنىيەسىنىڭ ئارىلىقى ئۇزاق بولغاچقا، ئومۇمىي مۇساپىگە ئىككى يۈەن ئېلىنىدىكەن، قالغان لىنىيەلەرنىڭ ھەممىسىگە بىر يۈەن ھەق ئېلىنىدىكەن.
</S>
<S ID=31466>
   يەكەن ناھىيەلىك كەسپىي تەربىيەلەش مەكتىپىنىڭ ئوقۇغۇچىسى يۈسۈپ قادىر مۇنداق دېدى: ھازىر ھەر جۈمە كۈنى ئاممىۋى قاتناش شىركىتىدىن ئاپتوبۇس كېلىپ، بىزنى يېزىغا ئاپىرىپ قويىدىغان بولدى، ئىلگىرى ئاتا – ئانىمىز بىخەتەرلىكىمىزدىن ئەنسىرەپ مەكتەپكە ئالغىلى كېلەتتى، ئۇلارمۇ خاتىرجەم ئۆزىنىڭ ئىشىنى قىلالايدىغان بولدى.
</S>
<S ID=31467>
   يەكەن ناھىيەلىك شەھەر ئاممىۋى قاتناش يولۇچى توشۇش شىركىتىنىڭ دىرېكتورى پەن چېڭ مۇنداق دېدى: بۇلتۇر شىركەتنىڭ يولۇچى توشۇش مىقدارى 13 مىليون 500 مىڭ ئادەم/قېتىمغا يەتتى، بۇلتۇر 6 – ئاينىڭ 1 – كۈنىدىن باشلاپ ياشانغانلار، مېيىپلەرگە ھەقسىز كارتا، ئوقۇغۇچىلارغا يېرىم باھالىق كارتا بېجىرىشتەك ئېتىبار سىياسەتنى يولغا قويدۇق. ھازىرغىچە ياشانغانلار ئېتىبار كارتىسىدىن 5075ى بېجىرىلدى. شىركىتىمىز قۇرۇلغان بىر يىلدىن كۆپرەك ۋاقىتتىن بۇيان، ئىجتىمائىي ئۈنۈمنى ئالدىنقى ئورۇنغا قويۇشتا چىڭ تۇرۇپ، ئېنېرگىيە تېجەپ، يېشىل تەرەققىياتنى ئىلگىرى سۈرۈپ، ئاممىغا قولايلىق ئېلىپ كېلىدىغان قاتناش تور سىستېمىسىنى شەكىللەندۈردى. بىز قەرەللىك ھالدا ھەر قايسى لىنىيەلەرنىڭ ئاخىرقى بېكەتلىرىگە ئادەم ئەۋەتىپ، ئاممىنىڭ ئىنكاسىنى ئاڭلايمىز، ئەگەر شوپۇرلاردا ئەلا مۇلازىمەت قىلمىغان ياكى قالايمىقان ھەق ئالغان ئەھۋاللار كۆرۈلگەن بولسا، شۇ ھامان سۈرۈشتە قىلىپ، ئاممىنىڭ مەنپەئىتىنى قوغدايمىز.
</S>
</TEXT>
/BODY
/DOC