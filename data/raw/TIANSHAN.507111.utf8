<DOC>
<DOCID>TIANSHAN.507111</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-03-08 18:54:12</DATE>
</HEADER>
<BODY>
<HEADLINE>
<S ID=18509>
بۇنىڭدىن كېيىن ئۆي سېتىۋېلىش باج نىسبىتى تۆۋەنلەيدۇ
</S>
</HEADLINE>
<TEXT>
<S ID=18510>
    2– فېۋرال مەركىزىي بانكا تۇنجى يۈرۈش ئۆي سېتىۋالغاندىكى ئالدىن تۆلەشكە تېگىشلىك پۇلنىڭ نىسبىتىنى تۆۋەنلەتكەندىن كېيىن، 19 – فېۋرال مالىيە مىنىستىرلىقى، دۆلەت بېجى باش ئىدارىسى، تۇرالغۇ ۋە شەھەر – يېزا قۇرۇلۇشى مىنىستىرلىقى ‹‹ ئۆي – زېمىن سودىسىدىكى يەر خېتى، تىجارەت بېجىدا ئېتىبار بېرىش سىياسىتىنى تەڭشەش توغرىسىدىكى ئۇقتۇرۇش››نى تارقاتتى. بۇ ئۇقتۇرۇشتا قانداق يېڭىلىقلار بار؟ ئۆي سېتىۋالغۇچىلار بۇ سىياسەتتىن قانداق نەپكە ئېرىشىدۇ؟
</S>
<S ID=18511>
   يەر خېتى بېجى ۋە تىجارەت بېجى تۆۋەنلىتىلدى
</S>
<S ID=18512>
   يەر خېتى بېجى توغرىسىدا ئىلگىرى نۇرغۇن شەھەر 90 كىۋادرات مېتىر ۋە 140 كىۋادرات مېتىردىن ئىبارەت باج ئېلىشنىڭ ئىككى خىل باشلىنىش نۇقتىسىنى ئوتتۇرىغا قويغان.
</S>
<S ID=18513>
يېڭى سىياسەتتە باج ئېلىشنىڭ باشلىنىش نۇقتىسى 90 كىۋادرات مېتىردىن ئىبارەت بىر خىللا قىلىپ بېكىتىلدى.
</S>
<S ID=18514>
بۇنىڭدا تۇنجى قېتىمدا سېتىۋالغان ئۆيى 140 كىۋادرات مېتىردىن چوڭ بولغانلار ۋە ئىككىنچى يۈرۈش ئۆينى سېتىۋالغۇچىلارنىڭ باج يۈكى يېنىكلەيدۇ.
</S>
<S ID=18515>
   تىجارەت بېجى جەھەتتىكى تەڭشەش ئاساسلىقى سېتىۋېلىنغىنىغا ئىككى يىل بولغان غەيرىي ئادەتتىكى ئولتۇراق ئۆيلەرنىڭ تىجارەت بېجىدا ئىپادىلىنىدۇ.
</S>
<S ID=18516>
   ئومۇمىي جەھەتتىن قارىغاندا يېڭى سىياسەتتە بىرىنچى ۋە ئىككىنچى قاتاردىكى شەھەرلەردە ئولتۇراق شارائىتىنى ياخشىلاپ چوڭ ئۆيگە ئالماشتۇرۇشقا ھەم ئىككىنچى قاتاردىكى شەھەرلەردە ئىككىنچى يۈرۈش ئۆينى سېتىۋېلىش ئېھتىياجىنىڭ شەكىللىنىشىگە مەدەت بېرىلگەن.
</S>
<S ID=18517>
   يېڭى سىياسەتتە ئادەتتىكى ئولتۇراق ئۆي ۋە غەيرىي ئادەتتىكى ئولتۇراق ئۆي ئايرىمىسى بىكار قىلىندى
</S>
<S ID=18518>
   يېڭى سىياسەتتە ئىلگىرىكى 140 كىۋادرات مېتىرنى چەك قىلىپ، ئادەتتىكى ئولتۇراق ئۆي ۋە غەيرىي ئادەتتىكى ئولتۇراق ئۆينى ئايرىش تۈزۈمى بىكار قىلىندى.
</S>
<S ID=18519>
90 كىۋادرات مېتىردىن يۇقىرى كۆلەمدە ئۆي سېتىۋالغۇچىلار تۇنجى يۈرۈش ئۆي باھاسىنىڭ %1.5ى بويىچە يەر خېتى بېجى تۆلەيدۇ.
</S>
<S ID=18520>
ئىلگىرىكى ئۆينىڭ كۆلىمى 140 كىۋادرات مېتىردىن ئېشىپ كەتكەن بولسا، %3لىك ئۆلچەم بويىچە يەر خېتى بېجى ئېلىش بىكار قىلىندى.
</S>
<S ID=18521>
   ئۈرۈمچى شەھىرىنى مىسالغا ئالساق، سېتىۋالغان ئۆينىڭ كۆلىمى 90 كىۋادرات مېتىر ياكى ئۇنىڭدىن تۆۋەن بولسا، شەھىرىمىز يەنىلا %1 بويىچە يەر خېتى بېجى ئالىدۇ؛ كۆلىمى 90 كىۋادرات مېتىردىن ئاشسا %1.5 بويىچە يەر خېتى بېجى ئالىدۇ.
</S>
<S ID=18522>
يېڭى سىياسەت ئىجرا قىلىنىشتىن بۇرۇن، ئۈرۈمچىدە كۆلىمى 90 – 140 كىۋادرات مېتىرغىچە بولغان ئۆينى سېتىۋالغاندا %1.5لىك ئېتىبار باج نىسبىتى بويىچە يەر خېتى بېجى ئېلىناتتى، 140 كىۋادرات مېتىردىن ئاشقان قىسمىغا قانۇندا بەلگىلەنگەن %3لىك باج نىسبىتى بويىچە يەر خېتى بېجى ئېلىناتتى.
</S>
<S ID=18523>
   ئۇقتۇرۇشقا ئاساسلانغاندا، شەخسلەر ئۆينى سېتىۋېلىپ ئىككى يىل ئىچىدە يەنە سېتىۋەتمەكچى بولسا تىجارەت بېجى تولۇق ئېلىنىدۇ، سېتىۋالغىنىغا ئىككى يىل بولغاندىن كېيىن سېتىۋەتمەكچى بولسا تىجارەت بېجى كەچۈرۈم قىلىنىدۇ.
</S>
<S ID=18524>
   شاڭخەي يىجۈ ئۆي – زېمىن تەتقىقات ئورنى ئاقىللار مەركىزىنىڭ تەتقىقات باش نازارەتچىسى يەن يۆجىننىڭ قارىشىچە، بۇ سىياسەت ئۆي – زېمىن سودىسى ۋە ئىستېمالىغا قارىتا بىر خىل قوزغىتىش ۋاسىتىسى بولۇپ، باجنىڭ تەڭشىلىشى سودىلىشىش تەننەرخىنى تۆۋەنلىتىش ۋە بازار كەيپىياتىنى جانلاندۇرۇشتا ئاكتىپ رول ئوينايدىكەن.
</S>
<S ID=18525>
   ئۇنداقتا بۇ ئېتىبار سىياسەتتىن بەھرىمەن بولىدىغان رايوندىكى ئۆي سېتىۋالغۇچىلار قانچىلىك پۇل تېجىيەلەيدۇ؟
</S>
<S ID=18526>
   150 كىۋادرات مېتىر كۆلەمدىكى تۇرالغۇنى مىسالغا ئالغاندا، ھەر كىۋادرات مېتىرىنىڭ ئوتتۇرىچە باھاسىنى 7000 يۈەن بويىچە ھېسابلىغاندا، ئەگەر بۇ ئۆي شۇ ئائىلىگە نىسبەتەن بىردىنبىر تۇرالغۇ ھېسابلانسا، ئىلگىرى 31 مىڭ 500 يۈەن يەر خېتى بېجى ئېلىناتتى، يېڭى سىياسەت ئىجرا قىلىنغاندىن كېيىن، 15 مىڭ 750 يۈەنلا يەر خېتى بېجى ئېلىنىدۇ، بۇ ئىلگىرىكىنىڭ يېرىمىغا باراۋەر بولىدۇ.
</S>
<S ID=18527>
ئەگەر بۇ ئۆي شۇ ئائىلىگە نىسبەتەن 2 – يۈرۈش تۇرالغۇ ھېسابلانسا، يېڭى سىياسەت ئىجرا قىلىنغاندىن كېيىن 21 مىڭ يۈەن يەر خېتى بېجى ئېلىنىدۇ، بۇ ئىلگىرىكىدىن 10 مىڭ 500 يۈەننى ئاز تاپشۇرغانلىق ھېسابلىنىدۇ.
</S>
<S ID=18528>
يېڭى سىياسەت ئىجرا قىلىنغاندىن كېيىن، ئاھالىلەر ئەگەر سېتىۋالغىنىغا ئىككى يىل بولغان ھەم 150 كىۋادرات مېتىر كۆلەمدىكى ئۆيىنى ساتسا، تىجارەت بېجى تاپشۇرمايدۇ.
</S>
<S ID=18529>
   يېڭى سىياسەت قانداق ئەھمىيەتكە ئىگە؟
</S>
<S ID=18530>
   چاڭفۇ خۇييىن مەبلەغ سېلىش فوند باشقۇرۇش (بېيجىڭ) چەكلىك شىركىتىنىڭ مۇتەخەسسىسلىرىنىڭ قارىشىچە، يەر خېتى بېجى ۋە تىجارەت بېجىنىڭ كېمەيتىلىشى ئۆي – زېمىن سودىسى تەننەرخى ۋە ئۆي سېتىۋالغۇچىلارنىڭ يۈكىنى يېنىكلىتىدۇ.
</S>
<S ID=18531>
بۇ قېتىمقى ئۆي – زېمىن بازىرىنىڭ سودىلىشىش ھالقىسىدىكى يەر خېتى بېجىنىڭ تۆۋەنلىتىلىشى ئاساسلىقى 90 كىۋادرات مېتىردىن يۇقىرى ۋە ئىككىنچى يۈرۈش ئۆيگە قارىتىلغان بولۇپ، چوڭ ئۆيلەرنىڭ سېتىلىشىنى تېزلىتىشكە پايدىلىق ئىكەن، شۇنىڭ بىلەن بىللە، ئېھتىياجنىڭ شەكىللىنىشىنى ئىلگىرى سۈرىدىكەن.
</S>
<S ID=18532>
   جۇڭگو ئىجتىمائىي پەنلەر ئاكادېمىيەسى شەھەر ۋە رىقابەت كۈچى تەتقىقات مەركىزىنىڭ مۇدىرى نى پېڭفېينىڭ قارىشىچە، بۇ قېتىمقى تەڭشەش ئۆي – زېمىن بازىرىدىكى ئامبار قالدۇقىنى تۈگىتىش ۋە بازارنى مۇقىملاشتۇرۇش تەدبىرلىرىنىڭ بىر قىسمى بولۇپ، مۇتلەق ئېھتىياجنى يېتەكلەشكە، ياخشىلاش تىپىدىكى ئېھتىياجنى قوزغىتىشقا پايدىلىق ئىكەن، شۇنداقلا يەنە نىمكەش ئۆي بازىرىنى جانلاندۇرىدىكەن.
</S>
<S ID=18533>
نىجات قۇربان تەرجىمىسى
</S>
<S ID=18534>
‏
</S>
</TEXT>
/BODY
/DOC