<DOC>
<DOCID>TIANSHAN.507750</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-03-09 21:50:08</DATE>
</HEADER>
<BODY>
<HEADLINE>
<S ID=18867>
غۇلجىدا ياۋايى ھايۋانلارنى قانۇنسىز ئوۋلاش قىلمىشلىرىغا زەربە بېرىلدى
</S>
</HEADLINE>
<TEXT>
<S ID=18868>
    ئىختىيارىي مۇخبىرىمىز ئابدۇسالام قادىر خەۋەر قىلىدۇ: غۇلجا شەھەرلىك ئورمانچىلىق ئىدارىسى، ئورمان ج خ ئىدارىسى، ئىلى دەريا مەنزىرە رايونى باشقۇرۇش كومىتېتى ھەم ياۋايى ھايۋانلارنى قوغداش جەمئىيىتى قاتارلىق تارماقلار يېقىندا ئىلى ۋادىسىدا ياۋايى ھايۋانلارنى قانۇنسىز ئوۋلاش قىلمىشلىرىغا قاتتىق زەربە بېرىش ھەرىكىتىنى قانات يايدۇردى.
</S>
<S ID=18869>
    بىرلەشمە قانۇن ئىجرا قىلىش گۇرۇپپىسىدىكىلەر ياۋايى ھايۋانلارنى قانۇنسىز ئوۋلاش، ئېلىپ سېتىش قىلمىشىغا قاتتىق زەربە بېرىش ئۈچۈن ئىلى دەرياسى بويىدىكى توقايلىقلاردا قانۇنسىز ئوۋ ئوۋلاش، قانۇنسىز بېلىق تۇتۇش ئەھۋالىنى مەخسۇس تەكشۈردى ھەم ئىككى كىشىنىڭ ھېچقانداق ئىجازەتنامىسى يوق ئەھۋالدا قانۇنسىز بېلىق تۇتۇۋاتقانلىقىنى ئېنىقلىدى.
</S>
<S ID=18870>
بىرلەشمە قانۇن ئىجرا قىلىش گۇرۇپپىسىدىكىلەر ئالاقىدار بەلگىلىمىلەرگە ئاساسەن قانۇنسىز بېلىق تۇتقۇچىلارنىڭ بېلىق تۇتۇش سايمىنىنى يىغىۋالدى ۋە ئۇلارغا تەربىيە بەردى.
</S>
<S ID=18871>
    غۇلجا شەھەرلىك ئورمانچىلىق ئىدارىسىنىڭ باشلىقى يۈەن خۇا مۇنداق دېدى: شەھىرىمىزدە بۇلتۇر قىش كىرگەندىن بۇيان ياۋايى ھايۋانلارنى قانۇنسىز ئوۋلاش، ئېلىپ سېتىش، قانۇنسىز يۆتكەش قىلمىشلىرى كۆپىيىپ قالدى.
</S>
<S ID=18872>
بىرلەشمە قانۇن ئىجرا قىلىش گۇرۇپپىسى ياۋايى ھايۋانلار بايلىقىغا بۇزغۇنچىلىق قىلىشتەك قانۇنغا خىلاپ جىنايى ھەرىكەتلەرگە زەربە بېرىش بىلەن بىللە، تەشۋىقات سالمىقىنى زورايتىپ، ئاممىغا قانۇنسىز ئوۋ ئوۋلىماسلىق توغرىسىدا تەشۋىق ئېلىپ باردى.
</S>
<S ID=18873>
    ئۇقۇشىمچە، غۇلجا شەھەرلىك ج خ ئىدارىسى ئورمان ساقچىخانىسى تەكشۈرۈش نۇقتىسى تەسىس قىلىپ، يولدىن ئۆتكەن – كەچكەن ئاپتوموبىللارنى تەكشۈرۈشنى كۈچەيتكەن.
</S>
<S ID=18874>
بۇ جەرياندا ياۋايى ھايۋانلارنى قانۇنسىز توشۇش دېلوسىدىن بەشنى تەكشۈرۈپ بىر تەرەپ قىلغان.
</S>
<S ID=18875>
بۇ ساقچىخانا يەنە دۆلەت تەرىپىدىن 2 – دەرىجىلىك قوغدىلىدىغان ياۋايى ھايۋاندىن يەتتىنى، ئاپتونوم رايون تەرىپىدىن 1 – دەرىجىلىك قوغدىلىدىغان ياۋايى ھايۋاندىن بىرنى قۇتقۇزۇۋېلىپ، ياۋايى ھايۋانلارنى قوغداش تارمىقىغا تاپشۇرۇپ بەرگەن.
</S>
<S ID=18876>
‏    
</S>
</TEXT>
/BODY
/DOC