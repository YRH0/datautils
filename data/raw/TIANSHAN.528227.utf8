<DOC>
<DOCID>TIANSHAN.528227</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-06-14 17:01:26</DATE>
</HEADER>
<BODY>
<HEADLINE>
<S ID=30476>
‹‹دېھقانلارغا قۇرۇق گەپ ئەمەس، ئەمەلىي نەپ كېرەك››
</S>
</HEADLINE>
<TEXT>
<S ID=30477>
   ‹‹كادىرلار كۆيۈندى، دېھقانلار سۆيۈندى›› سەرلەۋىلىك بۇ زىيارەت خاتىرىسىنى تەھرىرلەۋېتىپ، شىنجاڭ نېفىتلىك شىركىتىدىن كەنتكە چۈشكەن كادىرلارنىڭ ئائىلە زىيارىتى ئارقىلىق دېھقانلار بىلەن تونۇشۇپ، ئۇلارنىڭ تۇرمۇش ئەھۋالىنىڭ قانداقلىقىنى بىلگەندىن كېيىن، ئالدى بىلەن ئائىلىسىدە قىيىنچىلىقى ئېغىر ئائىلىلەرنىڭ تۇرمۇش ۋە ئىشلەپچىقىرىش جەھەتتىكى قىيىنچىلىقىنى ۋاقتىدا ھەل قىلىش بىلەن بىللە، كۇرس تەشكىللەپ، دېھقانلارغا پارتىيەمىزنىڭ دېھقانلارغا قاراتقان ئېتىبارلىق سىياسەتلىرىنى، مىللەتلەر ئىتتىپاقلىقىنى كۈچەيتىش، ئەسەبىي ئىدىيەنىڭ تەسىرىنى تۈگىتىش، زامانىۋى مەدەنىيەتنى قوبۇل قىلىپ، پەن – تېخنىكا بىلىملىرىنى ئىگىلەشنىڭ پايدىسىنى جانلىق مىساللار ئارقىلىق چۈشەندۈرۈپ، دېھقانلارنىڭ ‹‹كۆزىنى ئېچىپ››، نەزەر دائىرىسىنى كېڭەيتكەن؛ ئۇلارغا ئىلمىي تېرىقچىلىق، باقمىچىلىق بىلەن شۇغۇللىنىپ كىرىمىنى ياخشىلاشنىڭ يوللىرىنى كۆرسىتىپ ئەقىل ئۆگەتكەن؛ ‹‹نامراتلارنى دەل جايىدا يۆلەش››نى نۇقتا قىلىپ، ئىلمىي پىلانلاپ 1 مىليون 500 مىڭ يۈەندىن ئارتۇق مەبلەغ سېلىپ، يېزا ئىگىلىكىنى كۈچەيتىش، دېھقانلارغا نەپ يەتكۈزۈش، دېھقانلارنىڭ ئىشقا ئورۇنلىشىش، كىرىمىنى ئاشۇرۇش جەھەتتە نۇرغۇن ئۈنۈملۈك خىزمەت ئىشلىگەن؛ تەرەققىياتتا دېھقانلارنىڭ مەنپەئىتىنى كۆزلەپ، كەنت قىياپىتىنى يېڭىلاش، تېرىقچىلىق قۇرۇلمىسىنى تەڭشەش، دېھقانلارنىڭ تۇرمۇش قارىشىنى ئۆزگەرتىشتە كۆرۈنەرلىك ئۈنۈمگە ئېرىشكەن. نەتىجىدە ‹‹ئېغىز يېسە، يۈز ئۇيۇلار›› دېگەندەك، دېھقانلارنىڭ تونۇشى ئۆسۈپ، ئۇلاردا پارتىيە، ھۆكۈمەتنىڭ سەمىمىي غەمخورلۇقىغا مىننەتدارلىق بىلدۈرۈش تۇيغۇسى كۈچەيگەن، خىزمەت گۇرۇپپىسىنىڭ ئەمەلىي ياردىمىگە ئېرىشىپ، باقمىچىلىق، تېرىقچىلىق، باغۋەنچىلىكتە نەپكە ئېرىشكەن دېھقانلارنىڭ تىرىشسىلا تۇرمۇشىنى ياخشىلاپ، نامراتلىق قالپىقىنى چۆرۈپ تاشلىيالايدىغانلىقىغا بولغان ئىشەنچىسى كۈچىيىپ، خىزمەت گۇرۇپپىسىغا بولغان قايىللىقى ۋە مايىللىقى ئاشقان.
</S>
<S ID=30478>
   شىنجاڭ نېفىتلىك شىركىتىدىن پوسكام ناھىيەسىنىڭ پوسكام يېزىسى قۇتچى كەنتىگە چۈشكەن كادىرلارنىڭ ئىش ئىزلىرى بۇ يىل 3 – تۈركۈمدە ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمىتى بىلەن كەنتلەرگە چۈشكەن باشقا خىزمەت گۇرۇپپىلىرىغا ئۆرنەك بولغۇسى. چۈنكى ئۇلار خىزمەت گۇرۇپپىسىنىڭ مۇئاۋىن باشلىقى مۇتەللىپ كېرەمنىڭ مۇخبىرلارغا: دېھقانلارغا قۇرۇق گەپ ئەمەس، ئەمەلىي نەپ كېرەك... دېگىنىدەك، قۇرۇق گەپنى ئاز قىلىپ، ئەمەلىي ئىشنى كۆپ قىلغاچقا كەنت ئاھالىلىرىنىڭ مايىللىقىغا ئېرىشىپ، ھۆرمىتىگە سازاۋەر بولالىغان.
</S>
</TEXT>
/BODY
/DOC