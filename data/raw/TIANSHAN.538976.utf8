<DOC>
<DOCID>TIANSHAN.538976</DOCID>
<HEADER>
<CLASS>خەلقئارا</CLASS>
<DATE>2016-08-05 11:44:30</DATE>
</HEADER>
<BODY>
<HEADLINE>
<S ID=37279>
رۇسىيە ئارمىيەسىنىڭ تىك ئۇچار ئايروپىلانىنىڭ ئېتىپ چۈشۈرۈلۈشى سۇرىيەدە تېررورلۇققا قارشى ۋەزىيەتنىڭ يەنىلا كەسكىنلىكىنى كۆرسىتىپ بەردى
</S>
</HEADLINE>
<TEXT>
<S ID=37280>
   رۇسىيە ئارمىيەسىنىڭ ‹‹M–8›› تىپلىق ھەربىي تىرانسپورت تىك ئۇچار ئايروپىلانى سۇرىيەدە ئېتىپ چۈشۈرۈلۈپ، ئايروپىلاندىكى بەش كىشىنىڭ ھەممىسى قازا قىلدى.
</S>
<S ID=37281>
رۇسىيە دۆلەت مۇداپىئە مىنىستىرلىقى مۇنۇلارنى تەكىتلىدى: سۇرىيەدىكى قىسمەن رايونلار بىر قانچە ئايدىن بۇيان ئەڭ كەسكىن كۈرەشنى باشتىن كەچۈرمەكتە، رۇسىيە ھاۋا ئارمىيەسى سۇرىيە ھۆكۈمەت ئارمىيەسىگە پائال ياردەم بېرىپ، تېررورلۇق تەشكىلات بازىلىرىغا زەربە بېرىدۇ.
</S>
<S ID=37282>
   رۇسىيە ئارمىيەسى باش ئىشتاب ھەرىكەت باش ئىدارىسىنىڭ باشلىقى رودىسكۇي 1 – ئاۋغۇست ئاخبارات ئېلان قىلىش يىغىنىدا مۇنداق دېدى: رۇسىيە تىك ئۇچار ئايروپىلانى سۇرىيەنىڭ شىمالىدىكى ھەلەب شەھىرىگە ئىنسانپەرۋەرلىك قۇتقۇزۇش ماددىي ئەشيالىرىنى يەتكۈزۈپ بېرىش ۋەزىپىسىنى تاماملاپ قايتىش سەپىرىدە ئىدلىب ئۆلكىسىدىكى رادىكال تەشكىلات ‹‹قوللىغۇچىلار فىرونتى›› ۋە سۇرىيەدىكى ئۆكتىچى قوراللىقلار كونتروللۇقىدىكى رايوندىن ئۆتكەندە ئېتىپ چۈشۈرۈلۈپ، ئۈچ ئايروپىلان خادىمى بىلەن رۇسىيەنىڭ سۇرىيەدە تۇرۇشلۇق ئىككى ماسلاشتۇرغۇچىسى قازا قىلدى.
</S>
<S ID=37283>
رۇسىيە ئارمىيەسى تۈرلۈك يوللار بىلەن قازا قىلغان ھەربىيلەرنى ئىزدىمەكتە.
</S>
<S ID=37284>
   رودىسكۇي تەكىتلەپ: سۇرىيە ۋاقتى 1 – ئاۋغۇست سائەت 4 تە، سۇرىيە ھۆكۈمەت ئارمىيەسى رۇسىيەنىڭ قوللىشى بىلەن تېررورلۇق تەشكىلاتنىڭ ھەلەب شەھىرىگە قوزغىغان ھۇجۇمىنى بەربات قىلدى، دېدى.
</S>
<S ID=37285>
رۇسىيە دۆلەت مۇداپىئە مىنىستىرلىقى ھەلەب رايونى بىر قانچە ئايدىن بۇيان ئەڭ كەسكىن كۈرەشنى باشتىن كەچۈرمەكتە، دەپ قارىماقتا.
</S>
<S ID=37286>
   رودىسكۇي يەنە مۇنداق دېدى: ھەلەب رايونىنىڭ ئىنسانپەرۋەرلىك ۋەزىيىتى كەسكىن، رادىكال تەشكىلاتلار باشقا جايلاردىن ھەلەب رايونىغا داۋاملىق ئەسكەر كۆپەيتمەكتە، ئۇلار يېقىندىن بۇيان ھەلەب رايونىغا توختىماي تېررورلۇق ھۇجۇمى قوزغىماقتا.
</S>
<S ID=37287>
ھازىر سۇرىيە ھۆكۈمەت ئارمىيەسى ئاساسلىقى ھەلەب شەھىرىنىڭ غەربىي رايونىنى كونترول قىلدى، ئۆكتىچى قوراللىقلار بىلەن ‹‹قوللىغۇچىلار فىرونتى›› ئاساسلىقى شەرقىي رايوندا ھەرىكەت قىلماقتا، رادىكال ئۇنسۇرلار شۇ جايدىكى ئاھالىلەرنىڭ ئۇرۇش رايونىدىن قېچىپ چىقىشىنى توسۇپ، ئاھالىلەرنى ئادەم قالقىنى قىلماقتا.
</S>
<S ID=37288>
   ھەلەب رايونىنىڭ كەسكىن ئىنسانپەرۋەرلىك ۋەزىيىتىنى پەسەيتىپ، قاپسىلىپ قالغان ئاھالىلەرنى قۇتقۇزۇش ئۈچۈن، سۇرىيە ئارمىيەسى 26 – ئىيۇل بايانات ئېلان قىلىپ، ھەلەب رايونىدىكى ئاھالىلەرنىڭ ئۆكتىچى قوراللىقلار كونتروللۇقىدىكى رايوندىن چېكىنىشىنى مۇراجىئەت قىلدى ھەم قوراللىقلارنىڭ قورال تاپشۇرۇشىنى تەلەپ قىلدى.
</S>
<S ID=37289>
ئىككى كۈندىن كېيىن، رۇسىيە بىلەن سۇرىيە ھۆكۈمەت ئارمىيەسى ھەلەب رايونىدا ئاھالىلەرنى زور كۆلەمدە يۆتكىدى ھەم ئالتە ئىنسانپەرۋەرلىك قۇتقۇزۇش مەركىزى تەسىس قىلدى.
</S>
<S ID=37290>
15 توننا ئىنسانپەرۋەرلىك قۇتقۇزۇش ماددىي ئەشياسىنى ئېلىپ ماڭغان رۇسىيە ئارمىيەسى ئاپتوموبىل ئەترىتى 31 – ئىيۇل خېمەيمىم ھاۋا ئارمىيە بازىسىدىن ھەلەب شەھىرىگە قاراپ يول ئالدى.
</S>
<S ID=37291>
   ئۇدا تېررورلۇق ھۇجۇمىغا ئۇچرىغاندىن كېيىن، سۇرىيە دىپلوماتىيە مىنىستىرلىقى 27 – ئىيۇل ب د ت غا خەت ئەۋەتىپ، يېقىندىن بۇيان سۇرىيەدە يۈز بەرگەن ھۇجۇم قىلىش ۋەقەلىرىنىڭ ھەر قايسى تەرەپنىڭ ئۇرۇش توختىتىش ۋە سۇرىيە مەسىلىسى بويىچە جەنۋە تىنچلىق سۆھبىتىنى قايتا باشلاش ئۈچۈن كۆرسىتىۋاتقان تىرىشچانلىقلىرىغا بۇزغۇنچىلىق قىلىۋاتقانلىقىنى تەكىتلىدى، سۇرىيە دىپلوماتىيە مىنىستىرلىقى ب د ت خەۋپسىزلىك كېڭىشىنىڭ تەدبىر قوللىنىپ، تېررورچىلار ئېرىشىدىغان مەبلەغ ۋە باشقا شەكىلدىكى قوللاش مەنبەلىرىنى ئۈزۈپ تاشلىشىنى مۇراجىئەت قىلدى.
</S>
<S ID=37292>
   ب د ت باش كاتىپىنىڭ مۇئاۋىن باياناتچىسى خاك 1 – ئاۋغۇست مۇنداق دېدى: ب د ت ھەلەب ۋە ئەتراپتىكى رايونلارنىڭ توقۇنۇش ۋەزىيىتىنىڭ كۈچىيىشىدىن ئەندىشە قىلىۋاتىدۇ.
</S>
<S ID=37293>
ب د ت ياردەمگە مۇھتاج بولۇۋاتقان سۇرىيە خەلقىگە ئىنسانپەرۋەرلىك ياردىمى بېرىشنى تولىمۇ زۆرۈر، دەپ قارايدۇ.
</S>
<S ID=37294>
ب د ت رۇسىيە ۋە سۇرىيە ھۆكۈمىتى بىلەن سۇرىيە ئاھالىلىرىنىڭ ئىنسانپەرۋەرلىك ئېھتىياجىنى كاپالەتلەندۈرۈش توغرىسىدا داۋاملىق مۇزاكىرىلىشىدۇ.
</S>
<S ID=37295>
   ئامېرىكا دۆلەت كاتىپى كېررى 19 – ئىيۇل مۇنداق دېدى: سۇرىيەنىڭ تىنچلىق مۇساپىسىنى قايتىدىن نورمال يولغا باشلاش ئۈچۈن، ئامېرىكا بىلەن رۇسىيە ‹‹كونكرېت تەدبىر›› نى كېڭىشىپ بېكىتتى، ئىككى تەرەپ كىرىزىسنى ھەل قىلىش يۆنىلىشى ۋە ھەرىكەت نىشانى ئۈستىدە ئورتاق تونۇش ھاسىل قىلدى ھەم ئالاقىدار خىزمەتلەرنى ئىلگىرى سۈرۈش ئۈچۈن مەخسۇس گۇرۇپپا قۇردى.
</S>
<S ID=37296>
شىنخۇا ئاگېنتلىقى
</S>
</TEXT>
/BODY
/DOC