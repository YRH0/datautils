<DOC>
<DOCID>TIANSHAN.514056</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-03-30 18:52:23</DATE>
</HEADER>
<BODY>
<HEADLINE>
<S ID=22858>
توقسۇ ناھىيەسى ‹‹كىرىشتۈرمە ئىگىلىك››نى راۋاجلاندۇرۇشنى دېھقانلارنىڭ كىرىمىنى ئاشۇرۇشنىڭ يولى قىلدى
</S>
</HEADLINE>
<TEXT>
<S ID=22859>
    نىياز ساتتار خەۋەر قىلىدۇ: بۇ يىل توقسۇ ناھىيەسى ‹‹بىر يېزىدا بىر كەسىپ، بىر كەنتتە بىر مەھسۇلات بولۇش›› تەلىپى بويىچە ھويلا – ئاران ئىگىلىكى بىلەن باغۋەنچىلىك، تېرىقچىلىقتىن ئىبارەت كىرىشتۈرمە ئىگىلىكنى يولغا قويۇپ، دېھقانلارنىڭ كىرىمىنى ئاشۇرۇشقا ئاساس سالدى.
</S>
<S ID=22860>
    ناھىيەلىك خەلق تەپتىش مەھكىمىسىدىن پەيشەنبە بازار يېزىسىنىڭ ئارا مەھەللە كەنتىگە چۈشكەن كادىرلار كەنتنىڭ سۈيى مول، قاتنىشىنىڭ راۋانلىقىنى، 1500 مودىن ئارتۇق كۆكتات پارنىكى بارلىقىنى، بۇلتۇر ئون نەچچە ئائىلىنىڭ سىناق تەرىقىسىدە ياڭاق دەرىخى ئارىسىغا كۆكتات كىرىشتۈرۈپ تېرىغان بولسىمۇ، تېخنىكا ۋە تەجرىبىسىنىڭ يوقلۇقى سەۋەبلىك، كۆكتاتتىن تۈزۈك كىرىم قىلالمىغانلىقىدىن خەۋەر تاپتى.
</S>
<S ID=22861>
بۇ خىل ئەھۋالغا ئاساسەن، خىزمەت گۇرۇپپىسى ۋە كەنت پارتىيە ياچېيكىسىدىكى كادىرلار كەنتنىڭ ناھىيە بازىرىغا يېقىن بولۇشتەك ئەۋزەللىكىدىن پايدىلىنىپ، دېھقانلارنى ھويلا – ئاران ئىگىلىكى، باغۋەنچىلىك – تېرىقچىلىقتىن ئىبارەت ‹‹كىرىشتۈرمە ئىگىلىك››نى يولغا قويۇپ كىرىمنى ئاشۇرۇشقا سەپەرۋەر قىلدى.
</S>
<S ID=22862>
    توقسۇ ناھىيەلىك پارتكوم، خەلق ھۆكۈمىتىدىكىلەر ئەستايىدىل تەكشۈرۈپ – تەتقىق قىلىش ئارقىلىق، دېھقانلارنىڭ ھويلا – ئارانلىرى ئەتراپىدىكى بوش يەر بىلەن مېۋىلىك باغلارغا كۆكتات كىرىشتۈرۈپ تېرىغاندا، يەردىن ئۈنۈملۈك پايدىلانغىلى، دېھقانلار كىرىمىنى ئاشۇرغىلى بولىدىغانلىقىنى كۆزدە تۇرۇپ، بۇ يىل ناھىيە بويىچە 35 مىڭ مو مېۋىلىك دەرەخ ئارىسىغا ھەر خىل كۆكتات ۋە زىرائەتلەرنى كىرىشتۈرۈپ تېرىش پىلانىنى قاتلاممۇقاتلام ئەمەلىيلەشتۈردى.
</S>
<S ID=22863>
شۇنىڭ بىلەن بىللە، ناھىيەگە قاراشلىق ئىدارە – ئورۇنلاردىكى 500 دىن ئارتۇق كادىر ۋە تېخنىكنى يېزا – بازارلارغا ئەۋەتىپ، دېھقانلارنىڭ ھويلا – ئاران ئىگىلىكىگە ۋە باغۋەنچىلىك – تېرىقچىلىقتىن ئىبارەت ‹‹كىرىشتۈرمە ئىگىلىك››كە بولغان يېتەكچىلىك ۋە تېخنىكا مۇلازىمىتىنى قانات يايدۇردى.
</S>
<S ID=22864>
‏    
</S>
</TEXT>
/BODY
/DOC