<DOC>
<DOCID>TIANSHAN.515723</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-04-08 21:30:49</DATE>
</HEADER>
<BODY>
<HEADLINE>
<S ID=24230>
تەمىنلەشتىكى قۇرۇلما ئىسلاھاتىدا كىم ئاساسىي ئورۇندا تۇرىدۇ؟
</S>
</HEADLINE>
<TEXT>
<S ID=24231>
   بۇ يىلقى ‹‹ئىككى يىغىن››دا ئۇششاق تاۋارلار ۋەكىل ۋە ئەزالارنىڭ قىزغىن مۇھاكىمە تېمىسىغا ئايلاندى. ئىستېمالچىلارنىڭ ياپونىيەنىڭ توكلۇق قازىنىنى تالىشىپ سېتىۋېلىشىغا قارىتا ياسىمىچىلىق كەسپى بىلەن شۇغۇللىنىدىغان بىر كارخانىچى ئىستېمالچىلارنىڭ چەت ئەل تاۋارلىرىغا قارىغۇلارچە چوقۇنۇشىدىن ئاغرىنىپ ھەم ئېچىنىپ، دۆلىتىمىز ياسىمىچىلىق كارخانىلىرىنىڭ ياخشى توكلۇق قازان ياسىيالمايدىغانلىقىغا ئىشەنمەيدىغانلىقىنى بىلدۈردى؛ ئىنتېرنېت كەسپى بىلەن شۇغۇللىنىدىغان بىر كارخانىچى ئىلگىرى خېرىدارلار قارىغۇلارچە چەت ئەل مېلىغا مەستانە بولۇپ كەتتى، دەپ ئويلىغان بولسىمۇ، ياپونىيەنىڭ توكلۇق قازىنىنى ئەستايىدىل تەتقىق قىلغاندىن كېيىن، ئۇلارنىڭ ھەقىقەتەن ياخشى ئىكەنلىكىنى، ئېلېكتىروماگنىتلىق ئىچىدىن قىزىتىش تېخنىكىسىنىڭ بىزنىڭ ئەنئەنىۋى تېخنىكىمىزغا قارىغاندا ھەقىقەتەن ئىلغارلىقىنى، ياپونىيەدىمۇ بىر قانچە كارخانىنىڭلا بۇ تېخنىكىنى ئىگىلىگەنلىكىنى بايقىغاندىن كېيىن، ئىستېمالچىلارنىڭ ياپونىيەنىڭ توكلۇق قازىنىنى تالىشىپ سېتىۋېلىشىنى پۈتۈنلەي قارىغۇلارچە ھەرىكەت، دەپ قاراشقا بولمايدىغانلىقىنى، ئۇلارنىڭ تېخنىكسىنىڭ ھەقىقەتەن ئىلغارلىقىنى ئېتىراپ قىلىش كېرەكلىكىنى ئوتتۇرىغا قويدى.
</S>
<S ID=24232>
   بىرسى ئىنتايىن ھاياجان بىلەن ۋەتەنپەرۋەرلىك ھېسسىياتىنى ئىپادىلىدى، يەنە بىرىسى سوغۇققانلىق بىلەن تېخنىكىدىكى پەرقنى كۆرسىتىپ بەردى.
</S>
<S ID=24233>
ھازىر جۇڭگونىڭ ياسىمىچىلىق كەسپى چوڭلۇقتىن كۈچلۈكلۈككە قاراپ تەرەققىي قىلماقتا، بىزگە ھاياجانمۇ زۆرۈر، ئەمما سوغۇققانلىق ۋە ئوبيېكتىپلىق مەسىلىنى بايقاشتا تېخىمۇ زۆرۈر بولۇشى مۇمكىن.
</S>
<S ID=24234>
   ئىسلاھات، ئېچىۋېتىلگەن 30 يىلدىن بۇيان جۇڭگونىڭ ياسىمىچىلىق كەسپىدە غايەت زور نەتىجىلەر بارلىققا كەلدى. 20 – 30 يىللار ئىلگىرى چەت ئەلدىن سېتىۋالىدىغىنىمىز رەڭلىك تېلېۋىزور، توڭلاتقۇ قاتارلىق چوڭ مەھسۇلاتلار ئىدى.
</S>
<S ID=24235>
بۈگۈنكى كۈنگە كەلگەندە ئۆزگىرىپ توكلۇق قازان، تەرەت تۇڭىنىڭ ياپقۇچى، ھەتتا قازان قاتارلىق ئۇششاق بۇيۇملارغا ئالماشتى، مەلۇم مەنىدىن ئېيتقاندا، بۇ بىزنىڭ مەلۇم ساھەلەردە ئاللىقاچان پەرقنى كىچىكلەتكەنلىكىمىزنى كۆرسىتىدۇ.
</S>
<S ID=24236>
   دىققەت نەزەرىمىزنى نۇقتىلىق ساھەلەردە تەرەققىي قىلىپ يېتىشىۋېلىشقا قاراتقانلىقىمىز ئۈچۈن باشقا بىر قىسىم ساھەلەردىكى تەرەققىياتىمىزنىڭ ئاستا بولۇشىدىن ساقلانغىلى بولمايدۇ.
</S>
<S ID=24237>
ئىستېمالچىلارنىڭ چەت ئەلدىن توكلۇق قازان، تەرەت تۇڭى ياپقۇچى قاتارلىقلارنى سېتىۋېلىشى ئەمەلىيەتتە بىزنىڭ مەسىلىنى بايقىشىمىزغا پايدىلىق.
</S>
<S ID=24238>
بۇنداق ھادىسىلەرگە تەنقىدىي پوزىتسىيەدە بولماستىن، بەلكى كەمچىلىكىمىزنى كۆرسىتىپ بەرگەنلىكى ئۈچۈن رەھمەت ئېيتىشىمىز كېرەك.
</S>
<S ID=24239>
نىسبەتەن ئارقىدا قالغان بۇ ساھەلەر دەل بىزنىڭ تەمىنلەشتىكى قۇرۇلما ئىسلاھاتىنىڭ مۇھىم كۈچەش نۇقتىسى ھېسابلىنىدۇ.
</S>
<S ID=24240>
   تەمىنلەشتىكى قۇرۇلما ئىسلاھاتىنىڭ تۈپ مەقسىتى يېڭىلىق يارىتىش ئارقىلىق ئەنئەنىۋى ياسىمىچىلىق كەسپىنىڭ دەرىجىسىنى ئۆستۈرۈش، يېڭى تېخنىكا، مەھسۇلات ۋە مۇلازىمەت ئارقىلىق ئېھتىياجغا ئۇيغۇنلىشىش، ئېھتىياجنى يېتەكلەش ۋە شەكىللەندۈرۈش بولۇپ، ھەرگىزمۇ ئاددىي ھالدىكى ئىشلەپچىقىرىش ئىقتىدارىنى كېمەيتىش ئەمەس.
</S>
<S ID=24241>
   كارخانىغا نىسبەتەن تەمىنلەشتىكى قۇرۇلما خاراكتېرلىك ئىسلاھاتنى بىر خىل خىرىس، تېخىمۇ مۇھىمى پۇرسەت، دەپ قاراشقا بولىدۇ.
</S>
<S ID=24242>
ئۇنداقتا كىم بۇ پۇرسەتنى تۇتالايدۇ؟ كىم بۇ ئىسلاھاتتا ئاساسلىق ۋەزىپىنى ئۈستىگە ئالىدۇ؟
</S>
<S ID=24243>
بۇلار دەل 30 نەچچە يىل بۇرۇنقى خۇاۋېي، خەيئېر قاتارلىقلارغا ئوخشاش پەرققە سوغۇققانلىق بىلەن مۇئامىلە قىلالايدىغان، پۇختا قەدەم بىلەن تېخنىكىدا باشقىلاردىن ئېشىپ كېتىشكە جۈرئەت قىلالايدىغان كارخانىلاردىن ئىبارەت.
</S>
<S ID=24244>
   نۇرغۇن كىشى چوڭ ساھەلەرگە مەپتۇن بولۇپ كەتكەن مۇشۇ كۈندە كىچىك ساھەلەرگە نەزەرىنى ئاغدۇرۇشمۇ بىر خىل پىكىر يولى ھېسابلىنىدۇ.
</S>
<S ID=24245>
چۈنكى جۇڭگونىڭ كەلگۈسىدىكى ياسىمىچىلىق كەسپىنىڭ رىقابەت كۈچى يۇقىرى سۈرئەتلىك تۆمۈريول، يادرو ئېلېكتىر ئىستانسىسى قاتارلىق ساھەلەردە گەۋدىلىنىپ قالماستىن، يەنە توك قازىنى، تەرەت تۇڭى ياپقۇچى، ھەتتا قازان قاتارلىق پۇقرالار تۇرمۇشى بىلەن بىۋاسىتە مۇناسىۋەتلىك مەھسۇلاتلاردىمۇ گەۋدىلىنىشى مۇمكىن.
</S>
<S ID=24246>
بارغانسېرى كۆپلىگەن كارخانا چوڭ بىلەن كىچىككە تەڭ ئەھمىيەت بېرىپ، ھەر جەھەتتىن ئورتاق تەرەققىي قىلغاندىلا، جۇڭگونىڭ ئالەم كېمىسىنى ئالەم بوشلۇقىغا چىقىرالىغىنى بىلەن ئادەتتىكى توكلۇق قازاننىمۇ ياخشى ياسىيالماسلىقتەك غەيرىي ھالەتنى ئۆزگەرتەلەيدۇ.
</S>
<S ID=24247>
بۇ بەلكىم تەمىنلەشتىكى قۇرۇلما ئىسلاھاتىنىڭ تۈپكى مەقسىتى بولۇشى مۇمكىن.
</S>
<S ID=24248>
نىجات قۇربان (ت)
</S>
<S ID=24249>
‏
</S>
</TEXT>
/BODY
/DOC