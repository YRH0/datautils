<DOC>
<DOCID>TIANSHAN.488817</DOCID>
<HEADER>
<CLASS>پەن – مائارىپ</CLASS>
<DATE>2016-01-18 13:04:00</DATE>
</HEADER>
<BODY>
<HEADLINE>
<S ID=3409>
يېزا ئوقۇتقۇچىلىرىغا كۆڭۈل بۆلۈش يېزا مائارىپىنى يۈكسەكلەندۈرۈشنىڭ كاپالىتى
</S>
</HEADLINE>
<TEXT>
<S ID=3410>
     ۋاڭ شىچۈەن
</S>
<S ID=3411>
   خەينەن ئۆلكىلىك ھۆكۈمەت ئىشخانىسى ‹‹خەينەن ئۆلكىسىنىڭ يېزا ئوقۇتقۇچىلىرىنى قوللاش پىلانى(2015 2020)››نى ئېلان قىلىپ، كەلگۈسى بەش يىلدا 300 يېزا ئوقۇتقۇچىسىنى نىشانلىق ھەقسىز تەربىيەلەپ، يېزا ئوقۇتقۇچىلىرىنىڭ تۇرمۇش تەمىناتىنى ئۆستۈرۈپ، ئۇنۋانىنى باھالاش شەرتىنى يەنىمۇ بوشاشتۇرۇشنى بەلگىلىدى.
</S>
<S ID=3412>
خەۋەر ئېلان قىلىنىشى بىلەن، كىشىلەرنىڭ يېزا ئوقۇتقۇچىلىرى ۋە يېزا مائارىپىغا بولغان دىققىتىنى قوزغىدى.
</S>
<S ID=3413>
    يېزا ئوقۇتقۇچىلىرى تىلغا ئېلىنسا، كۆز ئالدىمىزدا قولىدا بور تۇتقان، يەڭلىرى تۈرۈلگەن، قىش – ياز مۇنبەردىن چۈشمەيدىغان، ئەڭ نامرات، شۇنداقلا مائارىپقا ئەڭ ئېھتىياجلىق بولغان ئاساسىي قاتلامدا چوڭقۇر يىلتىز تارتقان ئالاھىدە بىر توپ نامايان بولىدۇ.
</S>
<S ID=3414>
يېزا ئوقۇتقۇچىلىرى كۆيۈۋاتقان شامدەك، سەھرا بالىلىرىنىڭ تاغلىق رايوندىن چىقىپ ئۆز كېلەچىكىنى يارىتىش ئىستىقبال يولىنى يورۇتقان؛ ئۇلار خىزمەت ئورنىدا چىڭ تۇرۇپ، يېزا مائارىپىنىڭ ئىلگىرىلىشىگە كۈچ قوشقان.
</S>
<S ID=3415>
بىراق يېزا ئوقۇتقۇچىلىرىنىڭ ئومۇميۈزلۈك ياشىنىپ قالغانلىقى ھەل قىلىش تەس مەسىلە بولماقتا.
</S>
<S ID=3416>
‹‹جۇڭگو مائارىپ ئىستاتىستىكا يىللىق قامۇسى(2013)››دىكى سانلىق مەلۇماتلاردا كۆرسىتىلىشىچە، 2013 – يىلى جۇڭگو يېزىلىرىدا يۆتكەلگەن ئوقۇتقۇچى 314 مىڭ بولۇپ، ئالدىنقى يىلى يېزا ئوقۇتقۇچىسى بولغان ئوقۇتقۇچىلارنىڭ %13.9ىنى ئىگىلىگەن.
</S>
<S ID=3417>
بەزى جايلاردا كەنت ئوقۇتقۇچىلىرى يېزا بازىرىغا كەتكەن، يېزىدىكى ئوقۇتقۇچىلار ناھىيەگە كەتكەن، ناھىيەدىكى ئوقۇتقۇچىلار شەھەرگە كەتكەن.
</S>
<S ID=3418>
يېزا ئوقۇتقۇچىلىرى بولمىسا، يېزا مائارىپى ھالسىراپ قالىدۇ، دېھقان بالىلىرىنىڭ كەلگۈسىمۇ غۇۋالىشىپ كېتىدۇ.
</S>
<S ID=3419>
    ‹‹سىنىپمۇ، مۇنبەرمۇ كېسەكتىن پۈتكەن،
</S>
<S ID=3420>
    ئورۇندۇق، پارتىلار شۇنچە ۋەيرانە.
</S>
<S ID=3421>
    بىلىمگە تەلپۈنگەن سەبىي بالىلار،
</S>
<S ID=3422>
    تۇرقىدىن كۆرۈنەر شۇنداق ئاۋارە.››
</S>
<S ID=3423>
    بۇ شېئىردىن يېزا مائارىپىنىڭ قىياپىتىنى كۆرەلەيمىز.
</S>
<S ID=3424>
يېزا ئوقۇتقۇچىلىرى نامرات قېلىشقا رازى بولغان تەقدىردىمۇ، بىز ئۇلار ئۈچۈن كۆپرەك ئىش قىلىپ بېرىشىمىز كېرەك.
</S>
<S ID=3425>
ئىلگىرىكى ئاساسىي قاتلام مائارىپىنىڭ قىياپىتى ھازىر كۆرۈنەرلىك ياخشىلاندى، لېكىن ھازىرقى رېئال تېما قانداق قىلغاندا ئوقۇتقۇچىلارنى تۆۋەنگىمۇ چۈشەلەيدىغان، تۆۋەندە قېلىپ قالىدىغان قىلىشتىن ئىبارەت.
</S>
<S ID=3426>
بەزىلەر يېزا ئوقۇتقۇچىلىرىنى ‹‹ئۆمرىنىڭ ئاخىرىغىچە يىپەك چىقىرىدىغان پىلە قۇرتى، كۆيۈپ تۈگىگىچە يورۇقلۇق چىقىرىدىغان شام›› دەپ تەسۋىرلىسىمۇ، ئەمما ئۇلارنىڭ جاپاسى ۋە ئازابىنى چۈشىنىدىغانلار ناھايىتى ئاز.
</S>
<S ID=3427>
تەكشۈرۈشتە كۆرسىتىلىشىچە، يېزا ئوقۇتقۇچىلىرى مائاش تەمىناتى تۆۋەن (مۇشۇنداق قارايدىغانلار %88.19)، كەسپىي تېخنىكا ئۇنۋانىنى ئۆستۈرۈش تەس(مۇشۇنداق قارايدىغانلار %52.86)، خىزمەت يۈكى ئېغىر(مۇشۇنداق قارايدىغانلار %45.59) بولۇشتىن ئىبارەت بۇ ئۈچ ئامىلنى خىزمەت ئاكتىپلىقىمىزغا تەسىر كۆرسىتىدىغان ئەڭ مۇھىم ئامىل، دەپ قارايدىكەن.
</S>
<S ID=3428>
بىز يېزا ئوقۇتقۇچىلىرىنى ‹‹خالىس تۆھپە قوشقۇچىلار›› دەپ تەرىپلىمەستىن، ئۇلارنىڭ ئاساسلىق ئېھتىياجىغا كۆڭۈل بۆلۈشىمىز، ئۇلارنىڭ ياخشىراق تۇرمۇش كەچۈرۈش ئارزۇسى ۋە ھازىرقى رېئال ئەھۋالىنى چۈشىنىشىمىز ھەم ئۇلارنىڭ ئۆزىنى تونۇش تۇيغۇسىنى ئۆستۈرۈشتىن ئىبارەت مەنىۋى تەلىپىنى قاندۇرۇشىمىز كېرەك.
</S>
<S ID=3429>
    يۇقىرىقىلاردىن خەينەن قاتارلىق جايلار چىقارغان بىر يۈرۈش سىياسەتنىڭ يېزا ئوقۇتقۇچىلىرىنى نىشانلىق ھەقسىز تەربىيەلەش، يېزا ئوقۇتقۇچىلىرىنىڭ تۇرمۇش تەمىناتىنى يەنىمۇ ئۆستۈرۈش، يېزا ئوقۇتقۇچىلىرىنىڭ ئۇنۋانىنى باھالاش شەرتىنى يەنىمۇ بوشاشتۇرۇشتىن ئىبارەت يېزا ئوقۇتقۇچىلىرىنىڭ يۈرەك ساداسىنى ھەقىقىي ئەكس ئەتتۈرگەنلىكىنى كۆرۈۋېلىشقا بولىدۇ.
</S>
<S ID=3430>
ئەلۋەتتە، بۇنىڭ ئارقىسىدا گوۋۇيۈەن ئىشخانىسى 2015 – يىلى 6 – ئايدا تارقاتقان ‹‹يېزا ئوقۇتقۇچىلىرىغا مەدەت بېرىش پىلانى(20152020)››مۇ بار. مۇشۇنداق سىياسەت تىرىكى بولغاندىلا، يېزا ئوقۇتقۇچىلىرى يېزىلاردا چوڭقۇر يىلتىز تارتىپ، يېزا مائارىپىنىڭ گۈللىنىشىگە كۈچ قوشالايدۇ.
</S>
<S ID=3431>
مەلۇم مەنىدىن ئېيتقاندا، يېزا ئوقۇتقۇچىلىرىغا ئوبدان مۇئامىلە قىلىش يېزا مائارىپىغا كۆڭۈل بۆلگەنلىك بولىدۇ؛ يېزا مائارىپىغا كۆڭۈل بۆلگەنلىك، جۇڭگو مائارىپىغا كۆڭۈل بۆلگەنلىك بولىدۇ.
</S>
<S ID=3432>
مائارىپنى تەرەققىي قىلدۇرۇپ ئىختىساسلىقلارنى تەربىيەلەش ئاقىلانە سىياسەت، ئوقۇتقۇچىلارنى ھۆرمەتلەپ، مائارىپقا ئەھمىيەت بېرىشنى مەسئۇلىيەتنىڭ ئۇلى قىلغاندىلا، دۆلەتنى پەن – مائارىپ ئارقىلىق گۈللەندۈرگىلى، ئىختىساسلىقلار كۈچلۈك دۆلىتى قۇرغىلى بولىدۇ.
</S>
<S ID=3433>
‏    
</S>
</TEXT>
/BODY
/DOC