<DOC>
<DOCID>TIANSHAN.528868</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-19 13:08:03</DATE>
</HEADER>
<BODY>
<HEADLINE>
<S ID=30746>
سانجى ئوبلاستى قىزىلسۇ ئوبلاستىنىڭ ئارتۇق ئەمگەك كۈچلىرىنى ئىشقا ئورۇنلاشتۇرۇشىغا نىشانلىق ياردەم بەردى
</S>
</HEADLINE>
<TEXT>
<S ID=30747>
    مۇبارەك ئىسمائىل خەۋەر قىلىدۇ: سانجى خۇيزۇ ئاپتونوم ئوبلاستى قىزىلسۇ قىرغىز ئاپتونوم ئوبلاستىدىكى نامرات ئائىلىلەرگە نىشانلىق، دەل ياردەم بېرىش ئۈچۈن، بۇ ئوبلاستىكى ئارتۇق ئەمگەك كۈچلىرىنى سانجى ئوبلاستىدىكى كارخانىلارغا ئىشقا ئورۇنلاشتۇرۇشنىڭ تۇنجى قەدىمىنى ئوڭۇشلۇق باستى.
</S>
<S ID=30748>
   سانجى ئوبلاستىدىكى ئادەم كۈچى بايلىقى ۋە ئىجتىمائىي كاپالەت تارماقلىرى، ئاممىۋى ئىشقا ئورۇنلاشتۇرۇش مۇلازىمەت ئورۇنلىرى بۇ خىزمەتنى باشلاشتىن ئىلگىرى ئوبلاست تەۋەسىدىكى كارخانىلار بىلەن ئالاقىلىشىپ، بۇ كارخانىلاردىكى ئېھتىياجلىق خىزمەت ئورۇنلىرىنىڭ ئەھۋالىنى تەكشۈرۈپ، دەسلەپكى قەدەمدە ئازسانلىق مىللەتلەرگە ماس كېلىدىغان خىزمەت ئورۇنلىرىدىن يۈزدىن كۆپرەكنى تاللاپ چىقتى. شۇنىڭدىن كېيىن، قىزىلسۇ ئوبلاستىدىكى ئارتۇق ئەمگەك كۈچلىرىنىڭ ئەمەلىي ئەھۋالىنى چوڭقۇرراق چۈشىنىش ئۈچۈن، سانجى ئوبلاستلىق ئادەم كۈچى بايلىقى ۋە ئىجتىمائىي كاپالەت ئىدارىسىنىڭ باشلىقى ۋاڭ لىجۈن مۇناسىۋەتلىك خادىملارنى باشلاپ، بۇ يىل 4 – ئاينىڭ 19 – كۈنىدىن 20 – كۈنىگىچە قىزىلسۇ ئوبلاستىدا تەكشۈرۈپ تەتقىق قىلدى، قىزىلسۇ ئوبلاستلىق ئادەم كۈچى بايلىقى ۋە ئىجتىمائىي كاپالەت ئىدارىسىدىكىلەر بىلەن مۇناسىۋەتلىك مەسىلىلەر ھەققىدە تەپسىلىي سۆھبەتلەشتى. سانجى ئوبلاستى قىزىلسۇ ئوبلاستىدىكى ئارتۇق ئەمگەك كۈچلىرىنىڭ سانجى ئوبلاستىغا يۆتكەپ كېلىنگەندىن كېيىن ئۇزۇن مۇددەتلىك، مۇقىم ئىش ئورنىغا ئىگە بولۇشىنى، نامراتلىقتىن بالدۇرراق قۇتۇلۇشىنى پىرىنسىپ قىلىپ، قىزىلسۇ ئوبلاستىنىڭ نامرات ئائىلىلەردىكى سىرتقا چىقىپ ئىشلەش ئارزۇسى بار، ھەر جەھەتتىن لاياقەتلىك، تولۇقسىز، تولۇق ئوتتۇرا مەكتەپنى پۈتكۈزگەن 100 نەپەر ياشنى دەسلەپكى قەدەمدە سانجى ئوبلاستىغا يۆتكەپ ئىشلىتىشنى ئورۇنلاشتۇردى.
</S>
<S ID=30749>
   5 – ئاينىڭ 16 – كۈنى قىزىلسۇ ئوبلاستىدىكى مۇناسىۋەتلىك تارماقنىڭ خادىملىرى شەرتكە ئۇيغۇن بولغان 100 نەپەر ياشنى سانجى ئوبلاستىغا ئېلىپ كەلدى. ئۇلار كېلىشى بىلەن سانجى ئوبلاستى تېزلىكتە 22 ئەمگەك كۈچىنى شىنجاڭ ‹‹جىخۇا 7555›› شىركىتىگە ئورۇنلاشتۇردى، شىركەت بۇلارنى خىزمەت تۈرى بويىچە تەربىيەلەشنى باشلىدى. قالغان 78 ئەمگەك كۈچى فۇكاڭ شەھەرلىك ئالىي كەسپىي تېخنىكا مەكتىپىدە 30 كۈنلۈك مۇنتىزىم ‹‹قوش تىل›› ئۆگىنىش ۋە ھەربىي مەشىققە ئورۇنلاشتۇرۇلدى. ھەربىي مەشىق ئاخىرلاشقاندىن كېيىن، ئادەم ئىشلەتكۈچى كارخانىلار ئۇلارنى ئۆزىنىڭ خىزمەت تۈرى بويىچە مەخسۇس تەربىيەلەپ، ئاندىن مۇقىم خىزمەتكە ئورۇنلاشتۇرىدىكەن.
</S>
</TEXT>
/BODY
/DOC