<DOC>
<DOCID>TIANSHAN.525491</DOCID>
<HEADER>
<CLASS>ئۈرۈمچى</CLASS>
<DATE>2016-05-29 12:20:13</DATE>
</HEADER>
<BODY>
<HEADLINE>
<S ID=29170>
مەركىزىي شەھەردە كۆتۈرۈلگەن ‹‹ئاۋام ئىگىلىك تىكلەش، ئاۋام يېڭىلىق يارىتىش›› دولقۇنى
</S>
</HEADLINE>
<TEXT>
<S ID=29171>
  خالىدە ئوبۇل
</S>
<S ID=29172>
 شىنجاڭ مالىيە – ئىقتىساد ئۇنىۋېرسىتېتى پۇل مۇئامىلە كەسپىنىڭ ئوقۇغۇچىسى شەھرىزاد دولقۇن بۇ يىل 7 – ئايدا ئوقۇش پۈتكۈزەتتى، ئالتاي ۋىلايىتىدىن كەلگەن، 22 ياشلىق بۇ تىرىشچان قىز ‹‹تۆمۈر تاۋاق››قا ئېسىلىۋالماي، ئەتراپىدىكى ئىگىلىك تىكلەش ئارزۇسى بار ساۋاقداشلىرى بىلەن بىرلىشىپ، شىنجاڭ ‹‹ئوغۇز›› تور تېخنىكا چەكلىك شىركىتىنى قۇردى. بۇ شىركەت يان تېلېفوندا ‹‹ئۇيغۇر تېبابەتخانىسى›› نامىدىكى APP نى قۇرغان بولۇپ، مۇشۇ سېتىش كۆزنىكىدە ئۇيغۇر تېبابەتچىلىكىنىڭ سېھرىي كۈچىنى دۆلەت ئىچى – سىرتىغا تونۇتۇشنى مەقسەت قىلغانىدى.
</S>
<S ID=29173>
   شەھرىزاد دولقۇن مۇنداق دېدى: بۇ شىركەتنى قۇرۇشقا مەكتەپ 120 مىڭ يۈەن مەبلەغ ھەل قىلىپ بەردى. ھازىر سودىمىز خېلى ياخشى بولۇۋاتىدۇ، چۇڭچىڭ، سىچۈەن، شاڭخەي قاتارلىق جايلاردىكى سودىگەرلەر ۋاكالەتچى بولۇش تەكلىپىنى بەردى. ئۇيغۇر تېبابەتچىلىكىنى مەملىكەت ئىچى – سىرتىغا يۈزلەندۈرۈش ئارقىلىق شىنجاڭنى سىرتقا، دۇنياغا تونۇتۇشقا تىرىشىۋاتىمىز.
</S>
<S ID=29174>
   شەھرىزاد ئۈرۈمچىدىكى كۆپلىگەن ئىگىلىك تىكلىگۈچىلەرنىڭ ۋەكىلى. ئۇقۇشىمچە، 2013 – يىلىغىچە ئۈرۈمچى شەھىرىدە 40 مىڭ كارخانا، 90 مىڭ يەككە تىجارەتچى بولۇپ، 2014 – يىلى 1 – مارتتىن ھازىرغىچە ئۈرۈمچى شەھىرىدە يېڭىدىن قۇرۇلغان كارخانا 20 مىڭغا يەتكەن، يەككە تىجارەتچى 50 مىڭدىن ئاشقان. يېقىنقى يىللاردىن بۇيان، ئۈرۈمچى شەھىرى ‹‹ئاۋام ئىگىلىك تىكلەش، ئاۋام يېڭىلىق يارىتىش›› چاقىرىقىغا ئاكتىپ ئاۋاز قوشۇپ، سىياسەت جەھەتتىن قوللاش، تەستىقنىڭ ئۈنۈمىنى يۇقىرى كۆتۈرۈش، مۇلازىمەت فۇنكسىيەسىنى مۇكەممەللەشتۈرۈش، مۇلازىمەت سۇپىسى بەرپا قىلىش، ئوبوروتتا يېڭىلىق يارىتىش قاتارلىق جەھەتلەردىن كۈچەپ، ئوتتۇرا، كىچىك كارخانىلارنىڭ تەرەققىياتىنى ئۈزلۈكسىز ئىلگىرى سۈرگەن. بۇنىڭ بىلەن بۇلتۇرنىڭ ئاخىرىغىچە ئۈرۈمچى شەھىرىدىكى سانائەت كارخانىلىرى 11 مىڭ 333كە يېتىپ، بۇنىڭ ئىچىدە ئوتتۇرا، كىچىك، مىكرو كارخانىلارنىڭ ئىگىلىگەن نىسبىتى %99.5 بولغان، سانائەت كارخانىلىرىدا ئىشقا ئورۇنلاشقانلارنىڭ نىسبىتى ئومۇمىي ئىشقا ئورۇنلاشقانلار نىسبىتىنىڭ %87ىنى ئىگىلىگەن.
</S>
<S ID=29175>
   بۇ يىل 11 – ماي ‹‹جۇڭگودىكى ئىگىلىك تىكلىگۈچىلەر ئىگىلىك تىكلەش ۋە يېڭىلىق يارىتىش يۇلتۇزىنى بايقاش، جۇڭگودىكى ياخشى تۈرنى تاللاش›› مۇسابىقىسىنىڭ شىنجاڭ مۇسابىقە رايونىدا، شىنجاڭ مالىيە ئىقتىساد ئۇنىۋېرسىتېتى بوغالتىرلىق كەسپىنىڭ 3 – يىللىق ئوقۇغۇچىسى ئادىلجان ئەھەد قۇرغان ‹‹يىپەك يولى يۇلتۇزى›› تور تېخنىكا چەكلىك شىركىتىنىڭ ‹‹مەكتەپ باشقۇرۇش ئائىلىسى APP›› تۈرى بىرىنچى بولۇپ تاللىنىپ، ئىچكىرى ئۆلكىلەردىكى تور تېخنىكا شىركەتلىرى بىلەن ھەمكارلىشىش پۇرسىتىگە ئېرىشتى، ئادىلجاننىڭ ئالتە ھەمكارلاشقۇچىسى بۇ خۇشاللىقتىن تەڭ بەھرىلەندى. ئادىلجان ئەھەد مۇنداق دېدى: بىز پاتېنت ھوقۇقىنى ئالغان بۇ APP تۈرى ئالىي مەكتەپ ئوقۇغۇچىلىرىغا نۇرغۇن قولايلىق يارىتىپ بېرەلەيدۇ.
</S>
<S ID=29176>
   ئادىلجان بۇ يىل 3 – ئايدىن باشلاپ كۆپ باش قاتۇرۇپ، يان تېلېفوندا ‹‹مەكتەپ باشقۇرۇش ئائىلىسى›› نامىدىكى APPنى ئىجاد قىلدى ۋە ئۈندىدار جامائەت سۇپىسى قۇرۇپ، ئالىي مەكتەپ ئوقۇغۇچىلىرىنى كىر – قات يۇيغۇزۇش، ئاپتوموبىل ئىجارە ئېلىش قاتارلىق مۇلازىمەتلەردىن بەھرىلەندۈردى. ھازىر ئالتە زاۋۇت، كارخانا ئادىلجاننىڭ شىركىتى بىلەن ھەمكارلىق توختامى ئىمزالىدى.
</S>
<S ID=29177>
    ئىگىلىك تىكلەش، يېڭىلىق يارىتىش چوڭ قاينىمىدا ئالىي مەكتەپ ئوقۇغۇچىلىرىنىڭ قىزغىنلىقى يۇقىرى كۆتۈرۈلگەندىن سىرت، پەن – تېخنىكا ئىختىساسلىقلىرى ۋە دېھقانلارمۇ ئىگىلىك تىكلەش، يېڭىلىق يارىتىش دولقۇنىغا شۇڭغۇپ كىرمەكتە.
</S>
<S ID=29178>
  تيەن چاۋياڭ بۇ يىل 3 – ئايدا پەن – تېخنىكا شىركىتىنى رويخەتكە ئالدۇرۇپ، ئۆز ئالدىغا ئىگىلىك تىكلىدى. 50 ياشلىق تيەن چاۋياڭ ئىلگىرى ئاشپەز، رېمونتچى، كەپشەرچى بولغان بولۇپ، ئۇ يېڭىلىقلارنى بايقاشقا ۋە كەشىپ قىلىشقا قىزىققاچقا، ھازىرغىچە 20دىن ئارتۇق كەشپىياتنىڭ پاتېنت ھوقۇقىنى ئالدى. تيەن چاۋياڭ ئارزۇسىنىڭ ئەمەلگە ئاشقانلىقىدىن خۇشلۇققا چۆمدى.
</S>
<S ID=29179>
   ئۈرۈمچى شەھىرى يۇقىرى، يېڭى تېخنىكىلىق كەسىپلەر تەرەققىيات رايونلۇق (يېڭىشەھەر رايونى) سودا – سانائەت مەمۇرىي باشقۇرۇش ئىدارىسى رويخەتكە ئالدۇرۇش مەركىزىنىڭ مۇدىرى لى خۇڭچى ئىگىلىك تىكلىگۈچىلەرنىڭ بېشىنى قاتۇرىدىغان مەبلەغ ۋە ئورۇن مەسىلىسى توغرىسىدا چۈشەنچە بېرىپ مۇنداق دېدى: سودا ئىشلىرى تۈزۈلمە ئىسلاھاتىدىن كېيىن رويخەتكە ئالدۇرۇش ھەققىنى بىراقلا تاپشۇرمىسىمۇ بولىدىغان بولدى، ئىگىلىك تىكلىگۈچىلەر بىر يۈەن بىلەنلا ئىش باشلىيالايدۇ. ئالىي مەكتەپ ئوقۇغۇچىلىرىنىڭ تىجارەت ئورنى مەسىلىسىدە ھەرقايسى ئالىي مەكتەپلەر ئىستۇدېنتلارغا ئىسپات يېزىپ بەرسىلا، بۇ مەسىلىنىمۇ ئاسان ھەل قىلغىلى بولىدۇ.
</S>
<S ID=29180>
   شىنجاڭ مالىيە – ئىقتىساد ئۇنىۋېرسىتېتى يېڭىلىق يارىتىش، ئىگىلىك تىكلەش مۇلازىمەت مەركىزىنىڭ مەسئۇلى شۆھرەت مەھمۇد مۇنداق دېدى: 2008 – يىلىدىن باشلاپ مەكتىپىمىزدە ئىگىلىك تىكلەش دەرسلىكى تاللاپ ئوقۇيدىغان دەرسلىك قاتارىغا كىرگۈزۈلگەنىدى، 2013 – يىلى رەسمىي دەرسلىك قىلىپ ئۆتۈلدى. مەكتەپتە ئۆز ئالدىغا ئىگىلىك تىكلەش ئارزۇسى بار ئىستۇدېنتلار ناھايىتى كۆپ، ھازىرچە مۇلازىمەت مەركىزىمىزدە تۆت ئىگىلىك تىكلىگۈچىلەر كوللېكتىپى قۇرۇلدى. بىز ئۇلارنى ئىشخانا بىلەن تەمىنلەپلا قالماي، MBA ئىنستىتۇتىمىزدا ئوقۇۋاتقان كارخانىچىلارنى بۇ ئىگىلىك تىكلىگۈچى ئىستۇدېنتلارنى مەخسۇس تەربىيەلەشكە تەيىنلىدۇق ۋە بۇ ئىستۇدېنتلارغا مەبلەغ ياردەم قىلىپ قوللىدۇق.
</S>
<S ID=29181>
   نۆۋەتتە، ئۈرۈمچى شەھىرى ئىگىلىك تىكلەش، يېڭىلىق يارىتىش جەھەتتە ئىختىساسلىقلار، بايلىق، سۇپا، سىياسەت قاتارلىق ئامىللارنى بارغانسېرى مۇكەممەللەشتۈرۈۋېتىپتۇ. شىنجاڭ ئۇنىۋېرسىتېتى، شىنجاڭ يېزا ئىگىلىك ئۇنىۋېرسىتېتى، ئۈرۈمچى كەسپىي ئۇنىۋېرسىتېتى قاتارلىق ئالىي مەكتەپلەردە ئىستۇدېنتلارنى ئىگىلىك تىكلەش بويىچە تەربىيەلەش بازىسى قۇرۇلغان بولۇپ، بۇلتۇر 600دىن ئارتۇق ئىستۇدېنت ئۆز ئالدىغا ئىگىلىك تىكلەش ئارزۇسىغا يېتىپتۇ.
</S>
<S ID=29182>
   ئۈرۈمچى ناھىيەسىدە بۇ يىل 4 – ئاينىڭ بېشىدا تۇنجى ئاۋام ئىگىلىك تىكلەش مۇلازىمەت سۇپىسى قۇرۇلغان بولۇپ، بۇ سۇپىنىڭ ئەزاسى يېركىن گۈلى مۇنداق دېدى: ئىلگىرى قولدا توقىغان گىلەمنى دوست – بۇرادەرلىرىمنىڭ تونۇشتۇرۇشى بىلەن سىرتقا ساتاتتىم، ھازىر مۇشۇ سۇپىدىلا سېتىۋاتىمەن، تىجارەت يولىنىمۇ كېڭەيتىۋاتىمەن.
</S>
<S ID=29183>
   ئۈرۈمچى شەھىرى ئىقتىساد تېخنىكىلىق تەرەققىيات رايونلۇق (تۇدۇڭخابا رايونى) پەن – تېخنىكا ئىدارىسىنىڭ باشلىقى لو جيەنگۇاڭنىڭ ئېيتىشىچە، بۇ رايون ئۈچ يىل ئىچىدە بەشتىن ئونغىچە ئاۋام ئىگىلىك تىكلەش مۇلازىمەت سۇپىسىنى كۆپەيتىپ، مۇشۇ سۇپا ئارقىلىق 100دىن ئارتۇق كارخانىنى يېتىشتۈرۈشنى پىلانلاپتۇ.
</S>
<S ID=29184>
   ئۈرۈمچى شەھىرى يۇقىرى، يېڭى تېخنىكىلىق كەسىپلەر تەرەققىيات رايونلۇق (يېڭىشەھەر رايونى) پەن – تېخنىكا ئىدارىسىنىڭ باشلىقى ليۇ دۇڭۋېي مۇنداق دېدى: ھازىر بۇ رايوندا ئاپتونوم رايون دەرىجىلىك ئاۋام ئىگىلىك تىكلەش مۇلازىمەت سۇپىسىدىن تۆتى قۇرۇلدى.
</S>
<S ID=29185>
   ئۈرۈمچى شەھىرىدە ‹‹ئاۋام ئىگىلىك تىكلەش، ئاۋام يېڭىلىق يارىتىش›› دولقۇنىنىڭ كۆتۈرۈلۈشى بىلەن ئىقتىساد تېز جانلانغان. ‹‹ئەلى بابا›› گۇرۇھىنىڭ بۇلتۇر 11 – نويابىردىكى ئىستاتىستىكىسىغا قارىغاندا، ئۈرۈمچى شەھىرىدىكى تور ئابۇنىچىلىرىنىڭ ئىستېمالى 338 مىليون يۈەنگە يەتكەن بولۇپ، بۇ ئۈرۈمچى شەھىرىدىكى 35 سودا سارىيى، تاللا بازىرىنىڭ ‹‹ئۆكتەبىر ئالتۇن ھەپتىلىكى››دە قىلغان بەش كۈنلۈك كىرىمىگە تەڭ كېلىدىكەن.
</S>
<S ID=29186>
   شىنجاڭ مالىيە – ئىقتىساد ئۇنىۋېرسىتېتى يېڭىلىق يارىتىش، ئىگىلىك تىكلەش مۇلازىمەت مەركىزىنىڭ مەسئۇلى شۆھرەت مەخمۇت مۇنداق دېدى: ‹‹ئاۋام ئىگىلىك تىكلەش، ئاۋام يېڭىلىق يارىتىش›› سۇپىسى بەرپا قىلىش پائالىيىتى بازار ئىقتىسادىنىڭ تەرەققىيات قانۇنىيىتىگە ماس كېلىدۇ. ئەنئەنىۋى كەسىپلەرنىڭ تىپىنى ئۆزگەرتىپ، دەرىجىسىنى ئۆستۈرۈشكە توغرا كېلىدۇ. ئىگىلىك تىكلەش، يېڭىلىق يارىتىش ئىقتىسادنى جانلاندۇرۇپ، ئىقتىسادتا تىپ ئۆزگەرتىشتە ھەرىكەتلەندۈرگۈچ رول ئوينايدۇ. ئاپتونوم رايونىمىز ‹‹بىر بەلباغ، بىر يول›› تەرەققىيات ئىستراتېگىيەسىدىكى يادرولۇق رايون، ‹‹كۆۋرۈك بېشى ئىستىھكامى›› بولۇش سۈپىتى بىلەن يېڭىلىق يارىتىش، ئىگىلىك تىكلەش پۇرسىتى يارىتىپ بەرگەن ئەۋزەللىكنى تېخىمۇ نامايان قىلىدۇ.
</S>
</TEXT>
/BODY
/DOC