<DOC>
<DOCID>TIANSHAN.538558</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-03 16:10:06</DATE>
</HEADER>
<BODY>
<HEADLINE>
<S ID=36413>
لوپنۇر ناھىيەسى ئېلېكتىرونلۇق سودا سۇپىسى ئارقىلىق نامراتلارنى يۆلەش سالمىقىنى ئاشۇردى
</S>
</HEADLINE>
<TEXT>
<S ID=36414>
   ئىختىيارىي مۇخبىرىمىز ياسىنجان رەھمىتۇللا خەۋىرى: 14-ئىيۇل چۈشتىن بۇرۇن، لوپنۇر ناھىيەسىنىڭ ئاقسۇپى يېزىسىدىكى «چىۋەر قول» ھەمكارلىق كوپىراتىپىنىڭ يەرلىك مەھسۇلاتلار دۇكىنىغا 28 ياشلىق پاتىمە خالىق بىر سېۋەت تۇخۇمنى كۆتۈرۈپ كىرىپ دۇكان مەسئۇلى لى شىنيۈنگە تاپشۇردى.
</S>
<S ID=36415>
   «قاراڭ، پاتىمە! بىزنىڭ بۇ يەرلىك تۇخۇملىرىمىزنىڭ توردا سېتىلىشى ناھايىتى ياخشى بولۇپ كەتتى» ئاقسۇپى يېزىسى پىلانلىق تۇغۇت ئىشخانىسىنىڭ مۇدىرى لى شىنيۈن تور بەتنى ئېچىپ، يەرلىك توخۇملارنىڭ توردا سېتىلىش ئەھۋالىنى پاتىمەگە كۆرسەتتى.
</S>
<S ID=36416>
بۇ يىل 3-ئايدا «چىۋەر قول يەرلىك مەھسۇلاتلار دۇكىنى» ئېچىلغاندىن بۇيان، لى شىنيۈن بۇ دۇكاننىڭ مەسئۇلى بولدى.
</S>
<S ID=36417>
   مۇخبىر 15 كىۋادرات مېتىرغىمۇ يەتمەيدىغان بۇ دۇكاندا لوپنۇر چىگىسى، ھەسەل، نان، شۇنداقلا توڭلاتقۇ ئىچىگە رەتلىك تىزىلغان توخۇ، غاز تۇخۇملىرىنى كۆردى. پاتىمە خالىق مۇخبىرغا مۇنداق دېدى: ئۆيىمىزدە 40 توخۇ بولۇپ، ھەر كۈنى 20 دەك تۇخۇم يىغىۋالالايمىز، ھەربىر تۇخۇمنى بىر يېرىم يۈەندىن ساتساق، بىر ئايدا 900 يۈەن كىرىم قىلالايمىز.
</S>
<S ID=36418>
چۈجىلەرنى يېزىدىن بەرگەن، بېقىش جەريانىدا ھەر قانداق قىيىنچىلىققا ئۇچرىساق تېخنىك خادىملار دەرھال يېنىمىزدا پەيدا بولىدۇ.
</S>
<S ID=36419>
لى شىنيۈن مۇخبىرغا مۇنداق دېدى: يېزىمىزدا 30 نەچچە ئۆي قۇشلىرى باقمىچىلىقى بىلەن شۇغۇللىنىدىغان ئائىلە بولۇپ، بۇلار باققان تۇخۇ، غاز تۇخۇملىرى توردا سېتىلغاندىن بۇيان تىجارىتىمىز بارغانسېرى جانلىنىپ، ھازىرغىچە 20 مىڭ يۈەندىن ئارتۇق كىرىم قىلدۇق.
</S>
<S ID=36420>
   ئاقسۇپى يېزىسىدا سۇ كەمچىل، يەر، يايلاق ئاز بولۇپ، ناھىيە بويىچە نامراتلار ئەڭ كۆپ مەركەزلەشكەن يېزىلارنىڭ بىرى.
</S>
<S ID=36421>
بۇ يىلنىڭ بېشىدا لوپنۇر ناھىيەلىك نامراتلارنى يۆلەش ئىشخانىسى يېزىلىق ھۆكۈمەت بىلەن بىرلىكتە ھەربىر ئائىلىلەرگىچە كىرىپ تەكشۈرۈش ئېلىپ بېرىپ، ئاممىنىڭ تەكلىپ-پىكرى ۋە بازار ئېھتىياجى ئاساسىدا ئاقسۇپى يېزىسىنىڭ ئائىلە ئىگىلىكىنى تەرەققىي قىلدۇرۇش تەرەققىيات پىلانىنى تۈزۈپ چىقتى.
</S>
<S ID=36422>
   ئىگىلىنىشىچە، بۇ يىل ئاقسۇپى يېزىسى 40 مىڭ يۈەن ئاجرىتىپ، 3500 چۈجە سېتىۋېلىپ، نامرات ئائىلىلەرگە تارقىتىپ بەرگەن ھەمدە مۇلازىمەت ئەترىتى قۇرۇپ، باقمىچى ئائىلىلەرگە مۇلازىمەت قىلىشقا ئورۇنلاشتۇرغان.
</S>
<S ID=36423>
لى شىنيۈن مۇنداق دېدى: ھازىر ھەر كۈنى دۇكىنىمىزغا يىغىپ كېلىنگەن 200 دىن ئارتۇق تۇخۇم ئېھتىياجنى قاندۇرالمايدۇ، دېھقانلارنىڭ ئوتۇندا ياققان نانلىرىنىڭ سېتىلىشىمۇ بەك تېز، كۈندە 3000 دىن ئارتۇق نان سېتىلىدۇ.
</S>
<S ID=36424>
يېزىمىزنىڭ ئېلېكتىرونلۇق سودا سۇپىسى نامرات دېھقانلارنىڭ بېيىش قىزغىنلىقىنى تېخىمۇ ئاشۇردى.  
</S>
<S ID=36425>
  
</S>
</TEXT>
/BODY
/DOC