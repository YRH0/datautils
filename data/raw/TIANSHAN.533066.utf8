<DOC>
<DOCID>TIANSHAN.533066</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-07 10:21:21</DATE>
</HEADER>
<BODY>
<HEADLINE>
<S ID=32171>
قاراشەھەر ناھىيەسىدە جېجياڭلىق سودىگەرلەر ئۇيۇشمىسىنىڭ 800 مىليون يۈەنلىك تەبىئىي گاز قۇرۇلۇشى تۈرىدە ئىش باشلاندى
</S>
</HEADLINE>
<TEXT>
<S ID=32172>
   ئىختىيارىي مۇخبىرىمىز ياسىنجان رەھمىتۇللا خەۋىرى: ئەنشېڭ تەبىئىي گاز ئۇل ئەسلىھەلەر قۇرۇلۇشى تۈرىنىڭ ئىش باشلاش مۇراسىمى يېقىندا قاراشەھەر ناھىيەسىنىڭ ئۇخاۋچۈ يېزىسى ئارۈنچۈ كەنتىدە ئۆتكۈزۈلدى. بۇ قۇرۇلۇشنىڭ باشلىنىشى بىلەن قاراشەھەر ناھىيەسى دېھقانلىرىنىڭ تەبىئىي گاز ئىشلىتەلمەسلىكتەك تارىخىغا خاتىمە بېرىلدى.
</S>
<S ID=32173>
   تونۇشتۇرۇلۇشىچە، قاراشەھەر ناھىيەسىنىڭ ئەنشېڭ تەبىئىي گاز ئۇل ئەسلىھەلەر قۇرۇلۇشى تۈرىگە جەمئىي 801 مىليون 500 مىڭ يۈەن مەبلەغ سېلىنىدىغان بولۇپ، بۇ قۇرۇلۇش ئارقىلىق ئاساسلىقى 1500 كىلومېتىر ئۇزۇنلۇقتىكى تەبىئىي گاز تۇرۇبىسى ياتقۇزۇش، گاز بىلەن تەمىنلەش پونكىتىدىن 10 نى قۇرۇش، يىلىغا 50 مىليون كۇب مېتىر گاز بىلەن تەمىنلەش، ناھىيە تەۋەسىدىكى سەككىز يېزا-بازاردىكى 22 مىڭ 640 ئائىلە ۋە باغچىلاشقان سانائەت رايونىغا ئولتۇراقلاشقان ئاھالىلەرنى گاز بىلەن تەمىنلەش ئىشقا ئاشۇرۇلىدىكەن. قۇرۇلۇش 2018-يىلى 12-ئايدا تاماملىنىدىكەن.
</S>
<S ID=32174>
   بۇ تۈرنىڭ بىرىنچى قارارلىق قۇرۇلۇش نۇقتىسى ۋۇخاۋچۈ يېزىسى، بۇ يېزا قاراشەھەر ناھىيە بازىرىنىڭ شەرقىدىن بەش كىلومېتىر يىراقلىقتا بولۇپ، تەۋەلىكىدە ئىككى مەھەللە، سەككىز كەنت بار. بۇ يېزىغا گاز يەتكۈزۈش پونكىتىدىن بىرنى قۇرۇش، تەبىئىي گاز تۇرۇبىسىدىن 90 كىلومېتىر ياتقۇزۇش (ئوتتۇرا، تۆۋەن بېسىملىق تۇرۇبا)، 4700 يېزا-بازار ئاھالىسىنى تەبىئىي گاز بىلەن تەمىنلەش پىلانلانغان. بۇ تۈرگە جەمئىي 60 مىليون يۈەن مەبلەغ سېلىنىدىغان بولۇپ، قۇرۇلۇش 2017-يىلى 7-ئايدا تاماملىنىدىكەن.
</S>
<S ID=32175>
   بايىنغولىن ئوبلاستلىق جېجياڭلىق سودىگەرلەر ئۇيۇشمىسىنىڭ باشلىقى، قاراشەھەر ئەنشېڭ تەبىئىي گاز چەكلىك شىركىتىنىڭ باش دىرېكتورى سەي فاڭجيې مۇنۇلارنى بىلدۈردى: تەبىئىي گازنى ئائىلىلەرگىچە يەتكۈزۈش قۇرۇلۇشى تاماملانغاندىن كېيىن، دېھقان-چارۋىچىلار پاكىز تەبىئىي گاز ئىشلىتەلەيدۇ، بۇ ئەنئەنىۋى ئېنېرگىيە مەنبەسىنىڭ ئورنىنى ئېلىپ، ھەر مىللەت ئاممىسىنىڭ تۇرمۇشى ۋە سودا-سانائەت ئىشلەپچىقىرىشىدا تەبىئىي گاز ئىشلىتىش مەسىلىسىنى ھەل قىلىپ، ئاتموسفېرانىڭ بۇلغىنىشىنى ئازايتىپ، كىشىلەرنىڭ تۇرمۇش سۈپىتىنى يۇقىرى كۆتۈرۈپ، ئىقتىسادنىڭ تەرەققىياتىنى تېزلىتىپ، ئىشقا ئورۇنلىشىشقا تۈرتكە بولىدۇ.
</S>
</TEXT>
/BODY
/DOC