<DOC>
<DOCID>TIANSHAN.533466</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-08 11:59:38</DATE>
</HEADER>
<BODY>
<HEADLINE>
<S ID=32392>
پوسكام خەۋەرلىرى
</S>
</HEADLINE>
<TEXT>
<S ID=32393>
   ئىختىيارىي مۇخبىرىمىز ئابلەت ئەخمەت خەۋەرلىرى:
</S>
<S ID=32394>
   ▲شىنجاڭ قوللىنىشچان كەسپىي تېخنىكا ئىنستىتۇتىنىڭ 19 نەپەرئوقۇغۇچىسى 7-ئىيۇلدىن باشلاپ پوسكام ئالتۇن توغراق دۆلەت 5A دەرىجىلىك ساياھەت مەنزىرە رايونى، ئۇزۇن ئۆمۈر كەنتى، پوسكام مېھمانخانىسى قاتارلىق ئورۇنلاردا پىراكتىكا قىلىشنى باشلىدى. ئىگىلىنىشىچە، پوسكام ناھىيەسى ئالىي مەكتەپ ئوقۇغۇچىلىرىنى ناھىيەدىكى ساياھەت نۇقتىلىرىدا پىراكتىكا قىلىشقا جەلپ قىلىپ، ئالىي مەكتەپلەر بىلەن ساياھەت نۇقتىلىرىنىڭ ھەمكارلىقىنى كۈچەيتىش ئارقىلىق، رايون ئىچى ساياھەتچىلىكىنى تەرەققىي قىلدۇرۇش يولىدا مېڭىپ، شىنجاڭ ئۇنىۋېرسىتېتى، تارىم ئۇنىۋېرسىتېتى، قەشقەر ئۇنىۋېرسىتېتى قاتارلىق ئالىي مەكتەپلەرنىڭ 180 دىن كۆپرەك ئوقۇغۇچىسىنى ساياھەتچىلىككە ئالاقىدار كەسىپلەر بويىچە پىراكتىكا قىلدۇرغان.
</S>
<S ID=32395>
    ▲پوسكام ناھىيەسى مىللەتلەر ئىتتىپاقلىقى-تەرەققىياتى يىلى پائالىيىتىنى تېخىمۇ چوڭقۇرلاشتۇرۇش ئۈچۈن، يېقىندا داغدۇغىلىق يىغىن چاقىرىپ، مىللەتلەر ئىتتىپاقلىقى تەرەققىياتىدىكى 55 ئىلغار ئاساسىي قاتلام تەشكىلاتى ۋە 91 مۇنەۋۋەر شەخسنى تەقدىرلىدى.
</S>
<S ID=32396>
    ▲پوسكام ناھىيەسىنىڭ  تۇغچى يېزا لايدان كەنتىدىكى خىزمەت گۇرۇپپىسى 550 مېتىر ئۇزۇنلۇقتا سۇ سىڭمەس ئۆستەڭ ياساپ، كەنتتىكى 500 مودىن كۆپرەك باغ- ئورمان ۋە تېرىلغۇ يەرنىڭ سۇغىرىش قىيىنچىلىقىنى ھەل قىلدى؛ پوسكام يېزىسىنىڭ قوشجىگدە كەنتىدە تۇرۇشلۇق خىزمەت گۇرۇپپىسىدىكىلەر 5000 يۈەن غەملەپ، 200 دانە ئورۇندۇق سېتىۋېلىپ، كەنت ئاھالىلىرىنىڭ يىغىن، پائالىيەتلەرگە قاتنىشىشىدىكى قىيىنچىلىقىنى ھەل قىلدى؛ ئاختام يېزىسىنىڭ يۇقىرى ھازاتام كەنتىدىكى خىزمەت گۇرۇپپىسى 100 مىڭ يۈەن تۈر مەبلىغى ھەل قىلىپ، كەنتكە ئېلېكتىرونلۇق ئېكران، ئۈستەل -ئورۇندۇق، كىتاب جازىسى سەپلەپ بېرىپ، بۇ كەنتنىڭ مەدەنىيەت بازىسى قۇرۇلۇشىدىكى قىيىنچىلىقىنى ھەل قىلدى؛ پوسكام يېزىسىنىڭ قۇلغان كەنتى خىزمەت گۇرۇپپىسىدىكىلەر 15 مىڭ يۈەن مەبلەغ سېلىپ، كەنت، مەھەللە يوللىرىنىڭ شارائىتىنى ياخشىلىدى.
</S>
<S ID=32397>
    ▲پوسكام ناھىيەسى يېقىندا 69 مىليون 320 مىڭ يۈەن مەبلەغ سېلىپ، 10.5 كىلومېتىر ئۇزۇنلۇقتىكى كەلكۈندىن مۇداپىئەلىنىش دامبىسى قۇرۇلۇشىدا ئىش باشلاپ، بۇ ناھىيەنىڭ كەلكۈندىن مۇداپىئەلىنىش خىزمىتىنى پۇختا كاپالەتكە ئىگە قىلدى.
</S>
</TEXT>
/BODY
/DOC