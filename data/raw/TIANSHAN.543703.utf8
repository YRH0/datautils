<DOC>
<DOCID>TIANSHAN.543703</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-24 11:55:04</DATE>
</HEADER>
<BODY>
<HEADLINE>
<S ID=42496>
دېھقانلارنىڭ مەنىۋى تۇرمۇشىنى بېيىتىش ئۈچۈن
</S>
</HEADLINE>
<TEXT>
<S ID=42497>
ئابلىمىت ئەبەيدۇللا
</S>
<S ID=42498>
   بۈگۈن دەم ئېلىش كۈنى بولسىمۇ كۇچا ناھىيەسىنىڭ ناھىيە بازىرىدىن 70كىلومېتىر يىراقلىقتىكى خانىقاتام يېزىسىنىڭ كىنوچىسى، مۇنەۋۋەر پارتىيە ئەزاسى مۇھەممەت مەھمۇت ئادىتى بويىچە كىنو قويۇش ئاپپاراتىنى ئاپتوموبىلىغا بېسىپ، كەچكە يېقىن نوباشلام كەنتىگە كەلدى.
</S>
<S ID=42499>
بۇ ۋاقىتتا كەنتتىكى رادىيو كانىيىدىن كەچتە كەنت زالىدا كىنو قويۇلىدىغانلىقى ئۇقتۇرۇلۇۋاتاتتى.
</S>
<S ID=42500>
كەنتتىكىلەر توپ – توپ بولۇشۇپ كىنو كۆرۈشكە كەلگەندە، 59 ياشلىق مۇھەممەت مەھمۇت كەنت زالىدا كىنو قويۇش ئاپپاراتىنى ئاللىقاچان قۇراشتۇرۇپ تەخلەپ بولغانىدى.
</S>
<S ID=42501>
   تولۇق ئوتتۇرا مەكتەپنى پۈتكۈزگەن مۇھەممەت مەھمۇت 1984 – يىلى يېزىنىڭ كىنوچىسى بولدى.
</S>
<S ID=42502>
بۇنىڭدىن 30 يىل ئىلگىرى كەنتلەردە تېخى توك يوق ئىدى.
</S>
<S ID=42503>
گېنېراتور، بېنزىن، كىنو قويۇش ئاپپاراتى، كىنو لېنتىسى دېگەنلەرنىڭ ھەممىسىنى ۋېلىسىپىتكە ئارتىپ مېڭىشقا ياكى يۈدۈپ يۈرۈشكە توغرا كېلەتتى.
</S>
<S ID=42504>
بىرەر كەنتتە كىنو قويۇش توغرا كەلسە، يولغىلا بىرەر كۈن كېتەتتى، ئۇ چاغلاردا دائىم ئاچ، توق قېلىش دېگەنلەر ئادەتتىكى ئىش ئىدى...
</S>
<S ID=42505>
   ئۇ ھەر قېتىم ئىلگىرىكى چاغلارنى ئەسلىگىنىدە بۈگۈنكى ئەۋزەل شارائىتتىن سۆيۈنۈپ كېتىدۇ.
</S>
<S ID=42506>
   ئۇ ۋاقىتلار بەك جاپالىق ئىدى، كېيىن موتوسىكلىت بىلەن كىنو قويغىلى بارىدىغان بولدۇم، قويۇلىدىغان كىنونىڭ لېنتىسىنى ناھىيەدىن بىرتۇتاش ئەكىلىدىغان بولغاچقا، ناھىيەگە بېرىپ كېلىشكىمۇ كۆپ ۋاقىت كېتەتتى.
</S>
<S ID=42507>
ھەر قېتىم قىيىنچىلىققا يولۇققىنىمدا ئاق كۆڭۈل دېھقانلارنى كۆز ئالدىمغا كەلتۈرۈپ، باشقىدىن جانلىنىپ كېتىمەن، كىنو كۆرۈۋاتقان يۇرتداشلارنىڭ چېھرىدىكى كۈلكىنى كۆرسەم ھاردۇقۇم چىقىپ قالىدۇ.
</S>
<S ID=42508>
مانا ھازىر يېزىمىزنىڭ كىنو قويۇش شارائىتى ياخشىلاندى، يەنە تېخى كىنو قويۇش ياردەم پۇلى ئېلىۋاتىمەن، دېدى مۇھەممەت مەھمۇت مەمنۇن بولغان ھالدا.
</S>
<S ID=42509>
   تامچە سۇدىمۇ قۇياشنىڭ ئەكسىنى كۆرگىلى بولغىنىدەك، ئاددىي ئىشلاردىمۇ ئۇلۇغۋار ئىشلارنىڭ شولىسىنى كۆرگىلى بولىدۇ، مۇھەممەت مەھمۇت كەسىپنى سۆيۈش روھى بىلەن قىيىنچىلىقنى يېڭىپ، خانىقاتام يېزىسىدىكى دېھقانلارنىڭ مەنىۋى تۇرمۇشىنى بېيىتىش ئۈچۈن ئۈن – تىنسىز تۆھپە قوشۇپ كەلدى.
</S>
<S ID=42510>
   دۆلەت يېزىلاردا كىنو قويۇش خىزمىتىگە ناھايىتى ئەھمىيەت بېرىۋاتىدۇ.
</S>
<S ID=42511>
مانا ھازىر كىنو قويۇشقا مەخسۇس ئارىبۇس سەپلەپ بېرىلدى. بولۇپمۇ دۆلەتنىڭ يېزا جامائەت پاراۋانلىقى كىنو قويۇش قۇرۇلۇشى يولغا قويۇلغاندىن كېيىن، ھەر يىلى يېزىلارغا رەقەملىك كىنو قويۇش ئۈسكۈنىلىرىنى سەپلەشكە كۆپلەپ مەبلەغ ئاجرىتىلدى.
</S>
<S ID=42512>
ھازىر بارلىق كىنولار بىرلا قاتتىق دىسكىغا كۆچۈرۈلىدىغان بولدى، ئاۋاز ياڭراتقۇمۇ سۈزۈكلۈكى يۇقىرى ئايلانما ئىستېرېئولۇق ياڭراتقۇ.
</S>
<S ID=42513>
ھازىر ئىلگىرىكىدىن كۆپ ياخشى، دېدى مۇھەممەت مەھمۇت ئالدىدىكى سېپىرلىق كىنو قويۇش ئاپپاراتىنى كۆرسىتىپ تۇرۇپ.
</S>
<S ID=42514>
   مۇھەممەت مەھمۇت ھەر قېتىم كىنو قويۇش ئالدىدا، كىنو كۆرگىلى كەلگەن دېھقان – چارۋىچىلارغا مىللەتلەر ئىتتىپاقلىقى، مۇقىملىق ھەققىدە تەشۋىقات ئېلىپ باراتتى، بۇ ئۇنىڭ كۆپ يىللاردىن بۇيان ئىزچىل داۋاملاشتۇرۇپ كەلگەن كىنو قويۇش ئادىتىگە ئايلاندى.
</S>
<S ID=42515>
   مۇھەممەت مەھمۇت 2015 – يىلىدىكى 300 مەيدان كىنو قويۇش ۋەزىپىسىنى 350 مەيدانغا يەتكۈزۈپ، تەشكىلنىڭ يۇقىرى باھاسىغا ئېرىشتى.
</S>
<S ID=42516>
يېزا كىنوچىلىق ئىشلىرىغا ئۈن – تىنسىز سىڭدۈرگەن ئەجىر – مېھنىتى مۇھەممەت مەھمۇتنى دېھقان – چارۋىچىلارنىڭ يېقىن دوستىغا ئايلاندۇرۇپلا قالماي، ئۇنى نۇرغۇن شەرەپكە ئېرىشتۈردى.
</S>
<S ID=42517>
ئۇ 30 يىلدىن بۇيان يېزا، ناھىيە تەرىپىدىن كۆپ قېتىم ‹‹ئىلغار شەخس››، ‹‹مۇنەۋۋەر كىنو قويغۇچى››، ‹‹مۇنەۋۋەر پارتىيە ئەزاسى››، ‹‹مىللەتلەر ئىتتىپاقلىقى – تەرەققىياتىدىكى ئىلغار شەخس›› بولۇپ تەقدىرلەندى.
</S>
<S ID=42518>
ئۇ يەنە مەملىكەت بويىچە ‹‹ئاساسىي قاتلامدىكى مۇنەۋۋەر كىنو قويغۇچى›› دېگەن شەرەپكە نائىل بولدى.
</S>
</TEXT>
/BODY
/DOC