<DOC>
<DOCID>TIANSHAN.538012</DOCID>
<HEADER>
<CLASS>خەلقئارا</CLASS>
<DATE>2016-08-01 10:45:46</DATE>
</HEADER>
<BODY>
<HEADLINE>
<S ID=35592>
دېموكراتلار پارتىيەسىنىڭ ‹‹ئېلخەت›› ۋەقەسى ھىلارىنىڭ زۇڭتۇڭ نامزاتلىقىغا كۆرسىتىلىشىگە ئاۋارىچىلىق تېپىپ بەردى
</S>
</HEADLINE>
<TEXT>
<S ID=35593>
   ئامېرىكا دېموكراتلار پارتىيەسىنىڭ تۆت كۈنلۈك مەملىكەتلىك قۇرۇلتىيى 25 – ئىيۇل پېنسىلۋانىيە ئىشتاتىنىڭ فىلادېلفىيە شەھىرىدە باشلاندى.
</S>
<S ID=35594>
ھىلارى كېلىنتون 26 – ئىيۇل ئوڭۇشلۇق ھالدا زۇڭتۇڭ نامزاتى بولدى ھەم ئامېرىكا تارىخىدىكى تۇنجى ئايال نامزاتقا ئايلاندى.
</S>
<S ID=35595>
لېكىن قۇرۇلتاي ئېچىلىشتىن ئۈچ كۈن ئىلگىرى، دېموكراتلار پارتىيەسى مەملىكەتلىك كومىتېتىنىڭ ئەمەلدارلىرى زۇڭتۇڭ سايلىمىنىڭ پارتىيە ئىچىدىكى دەسلەپكى سايلام مەزگىلىدە دېموكراتلار پارتىيەسىدىكى بېرنى ساندېرسنىڭ سايلام رىقابىتى پائالىيىتىگە ئالاقىدار زور مىقداردىكى ئېلخەت ئاشكارىلىنىپ كېتىپ، ساندېرسنىڭ زور تۈركۈمدىكى قوللىغۇچىلىرى فىلادېلفىيە شەھىرىگە كىرىپ ئېتىراز بىلدۈرۈپ نامايىش قىلدى.
</S>
<S ID=35596>
   تەھلىلچىلەر مۇنداق قارىدى: ‹‹ئېلخەت›› ۋەقەسى دېموكراتلار پارتىيەسىنىڭ زۇڭتۇڭ نامزاتلىقىغا كۆرسىتىلگەن ھىلارى كېلىنتوننىڭ پارتىيە ئىچىدىكى ئىتتىپاقلىقنى كۆزلەش تىرىشچانلىقىغا زور زەربە بولدى، شۇنداقلا ئۇنىڭ سايلام رىقابىتىگە قاتنىشىشىدا تۇمان پەيدا قىلدى.
</S>
<S ID=35597>
   پارتىيە ئىچىدىكى سەتچىلىك ئاشكارىلاندى
</S>
<S ID=35598>
   ‹‹ۋىكى›› مەخپىيەتلىكنى ئاشكارىلاش تور پونكىتى 22 – ئىيۇل دېموكراتلار پارتىيەسى مەملىكەتلىك كومىتېتىنىڭ ئەمەلدارلىرىنىڭ پارتىيە ئىچىدىكى دەسلەپكى سايلام مەزگىلىدىكى 20 مىڭغا يېقىن پارچە ئالاقە خاتىرىسىنى ئاشكارىلىدى.
</S>
<S ID=35599>
بۇنىڭ ئىچىدىكى قىسمەن ئېلخەتلەردە ئەسلىدە بىتەرەپلىكنى ساقلىشى كېرەك بولغان كومىتېت ئەمەلدارلىرىنىڭ تاراتقۇلارغا ساندېرسنىڭ سايلام پائالىيىتىنى تەشكىللىشىنىڭ كۆڭۈلدىكىدەك بولمايۋاتقانلىقىنى ئاشكارىلاش – ئاشكارىلىماسلىقنى مۇزاكىرە قىلغان.
</S>
<S ID=35600>
يەنە بەزى ئېلخەتلەردە بۇ كومىتېتنىڭ باش مالىيە ئەمەلدارى بىراد ماشال جامائەت پىكرىنى ساندېرسنىڭ سايلام ئۆمىكىنىڭ شەخسىي دىنىي ئېتىقاد مەسىلىسىگە يۆتكىمەكچى بولغان.
</S>
<S ID=35601>
بۇنىڭدىن سىرت، بەزى ئېلخەتلەردە، دېموكراتلار پارتىيەسى مەملىكەتلىك كومىتېتىنىڭ رەئىسى دېبى ۋاسېرمان شۇلتىز ساندېرسنىڭ سايلام ئۆمىكىنىڭ ئەزالىرىنى قاتتىق ئەيىبلىگەن ھەم ھاقارەتلەيدىغان سۆزلەرنى ئىشلەتكەن.
</S>
<S ID=35602>
   شۇلتىز جامائەت پىكرىنىڭ بېسىمى ئاستىدا، 24 – ئىيۇل بۇ نۆۋەتلىك قۇرۇلتايدىن كېيىن ۋەزىپىسىدىن ئىستېپا بېرىدىغانلىقىنى جاكارلىدى، دېموكراتلار پارتىيەسىنىڭ مەملىكەتلىك قۇرۇلتىيىمۇ 25 – ئىيۇل بايانات ئېلان قىلىپ، ئېلخەتتىكى گەپ – سۆزلىرى ئۈچۈن ساندېرس ۋە ئۇنىڭ قوللىغۇچىلىرىدىن رەسمىي كەچۈرۈم سوراپ: دېموكراتلار پارتىيەسى مەملىكەتلىك كومىتېتىنىڭ پارتىيە ئىچىدە نامزاتلىققا كۆرسىتىش باسقۇچىدا جەزمەن ساقلاشقا تېگىشلىك بولغان بىتەرەپلىكنى ساقلىمىغانلىقى بۇ ئېلخەتلەردە ئەكس ئەتتى، دېدى.
</S>
<S ID=35603>
   تەھلىلچىلەر مۇنداق دېدى: بۇ قېتىم ئاشكارىلانغان ئېلخەت ئەسلىدە باشتىن – ئاخىر بىتەرەپلىكنى ساقلىشى كېرەك بولغان دېموكراتلار پارتىيەسى مەملىكەتلىك كومىتېتىنىڭ قىسمەن ئەمەلدارلىرىنىڭ ساندېرسقا قارشى مەيداندا تۇرغانلىقىنى ئىسپاتلىدى.
</S>
<S ID=35604>
بۇ ئېلخەتلەر دېموكراتلار پارتىيەسى مەملىكەتلىك كومىتېتىنىڭ پارتىيە ئىچىدىكى دەسلەپكى سايلام مۇساپىسىگە ئەمەلىي ھەرىكەت قوللانغانلىقىنى ياكى تەسىر كۆرسەتكەنلىكىنى تولۇق ئىسپاتلاپ بېرەلمىسىمۇ، لېكىن ساندېرسنىڭ سايلام ئۆمىكىنىڭ دەسلەپكى سايلام مەزگىلىدە شۇلتىز رەھبەرلىكىدىكى دېموكراتلار پارتىيەسى مەملىكەتلىك كومىتېتىنىڭ ھىلارىغا يان باسقانلىقىنى زور دەرىجىدە دەلىللەيدۇ.
</S>
<S ID=35605>
   ئىختىلاپ تۈگىتىش مەغلۇب بولدى
</S>
<S ID=35606>
   ھىلارى ئىيۇندا دېموكراتلار پارتىيەسىنىڭ زۇڭتۇڭ نامزاتى ئېھتىياجلىق پارتىيە ۋەكىللىرىنىڭ بېلەت سانىغا ئېرىشكەندىن كېيىن، پارتىيە ئىچىدىكى ئارازلىقنى تۈگىتىشنى ئۆزىنىڭ ئاساسلىق ۋەزىپىسى قىلغانىدى.
</S>
<S ID=35607>
ئامېرىكا ‹‹ۋاشىنگتون پوچتا گېزىتى›› بىلەن ئامېرىكا رادىيو شىركىتىنىڭ ئەلرايىنى تەكشۈرۈش نەتىجىسىدە، مايدا ساندېرسنىڭ %20 قوللىغۇچىسىنىڭ ھىلارى بىلەن جۇمھۇرىيەتچىلەر پارتىيەسىنىڭ زۇڭتۇڭ نامزاتى ترۇمپ ئارىسىدىن ترۇمپنى بەكرەك قوللىغانلىقى، ئىيۇننىڭ ئاخىرىغا كەلگەندە ترۇمپنى قوللىغۇچىلارنىڭ %8گە چۈشۈپ قالغانلىقى كۆرسىتىلدى.
</S>
<S ID=35608>
   ساندېرس ئىيۇل كىرگەندە، ھىلارىنىڭ سايلام رىقابىتى پائالىيىتىنى قوللايدىغانلىقىنى رەسمىي جاكارلىدى، شۇنداقلا بار كۈچىنى ئايىماي ھىلارىنىڭ ترۇمپ ئۈستىدىن غەلىبە قىلىشىغا ياردەم بېرىدىغانلىقىنى كۆپ قېتىم تەكىتلىدى.
</S>
<S ID=35609>
جامائەت پىكرىدە ئومۇميۈزلۈك ساندېرسنىڭ بۇ مەيدانى ھىلارىنىڭ ساندېرسنىڭ قوللىغۇچىلىرى بىلەن بولغان مۇناسىۋەتنى يەنىمۇ ئىلگىرىلەپ ياخشىلىشىغا پايدىلىق، دەپ قارالدى.
</S>
<S ID=35610>
   تەھلىلچىلەر: ھىلارىغا نىسبەتەن، دېموكراتلار پارتىيەسىنىڭ مەملىكەتلىك قۇرۇلتىيىنىڭ ئۇتۇقلۇق بولۇش – بولماسلىقىغا باھا بېرىشتە دەسلەپكى سايلام پائالىيىتىدىن بۇيانقى پارتىيە ئىچىدىكى بۆلۈنۈشنى ئاخىرلاشتۇرۇش – ئاخىرلاشتۇرالماسلىقى ئاچقۇچلۇق مەسىلە بولۇپ قالدى.
</S>
<S ID=35611>
ھىلارى بۇ پۇرسەتتىن پايدىلىنىپ تېخىمۇ كۆپ سايلىغۇچىلارنى ئىتتىپاقلاشتۇرۇپ، ساندېرسنىڭ قوللىغۇچىلىرىنى ئۆزىنىڭ زۇڭتۇڭلۇققا سايلىنىشىنى قوللاشقا قايىل قىلىشقا ئۇرۇنىۋاتىدۇ.
</S>
<S ID=35612>
ۋەھالەنكى، ‹‹ئېلخەت›› ۋەقەسى قۇرۇلتاي ھارپىسىدا ئۇنىڭ پىلانىنى قالايمىقانلاشتۇرۇپ، ئۇنى پارتىيە ئىچىدىكى ئارازلىقنى تۈگىتىدىغان ئەڭ ياخشى پۇرسەتتىن مەھرۇم قالدۇردى، دېدى.
</S>
<S ID=35613>
شىنخۇا ئاگېنتلىقى
</S>
</TEXT>
/BODY
/DOC