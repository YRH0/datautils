<DOC>
<DOCID>TIANSHAN.512662</DOCID>
<HEADER>
<CLASS>شىنجاڭ</CLASS>
<DATE>2016-03-25 10:36:15</DATE>
</HEADER>
<BODY>
<HEADLINE>
<S ID=22005>
بەش يىلدا ئاپتونوم رايونىمىز ساياھەتچىلىكىدە يەتتە جەھەتتە بۆسۈش بولدى
</S>
</HEADLINE>
<TEXT>
<S ID=22006>
  نىجات ئىمىن
</S>
<S ID=22007>
   ئۆتكەن بەش يىلدا ساياھەت كەسپىنىڭ ئاپتونوم رايونىمىز خەلق ئىگىلىكىدىكى تۈۋرۈك كەسىپكە ئايلىنىشى ئۈچۈن مۇھىم قەدەم بېسىلدى. ئاپتونوم رايونىمىزدىكى ھەر دەرىجىلىك ساياھەت تارماقلىرى شىنجاڭنىڭ ساياھەتچىلىكىدە ‹‹ئالاھىدىلىكنى گەۋدىلەندۈرۈش، مەدەنىيەتنى مۇجەسسەملەش، تەبىئىيلىكنى ئاساس قىلىش، خەلقنى مەركەز قىلىش››تىن ئىبارەت باش مەۋقەنى چۆرىدەپ، شىنجاڭ ساياھەتچىلىكىنىڭ زامانىۋى مۇلازىمەت كەسپىگە قاراپ تەرەققىي قىلىشىنى ئىلگىرى سۈردى.
</S>
<S ID=22008>
   ‹‹12 – بەش يىل››دا ئاپتونوم رايونىمىزنىڭ ساياھەتچىلىكىدە تۆۋەندىكى يەتتە جەھەتتە بۆسۈش بولدى:
</S>
<S ID=22009>
   بىرىنچىدىن، ئاپتونوم رايونىمىزدىكى ساياھەتچىلىك تارماقلىرى كۈتۈۋالغان ساياھەتچى 251 مىليون ئادەم/قېتىمغا، ساياھەتچىلىك ئومۇمىي كىرىمى 305 مىليارد 691 مىليون يۈەنگە، ساياھەت كەسپى بىلەن شۇغۇللىنىدىغانلار 1 مىليون 250 مىڭ ئادەمگە يەتتى.
</S>
<S ID=22010>
بۇلتۇر ئاپتونوم رايونىمىزدىكى ساياھەتچىلىك تارماقلىرى كۈتۈۋالغان ساياھەتچى 60 مىليون 970 مىڭ ئادەم /قېتىمغا يېتىپ، 2014 – يىلىدىكىدىن %23.1 ئاشتى.
</S>
<S ID=22011>
   ئىككىنچىدىن، ئاپتونوم رايونىمىزدىكى دۆلەت 5A دەرىجىلىك سەيلىگاھ توققۇزغا يەتتى.
</S>
<S ID=22012>
تاشقورغان ناھىيەسىدىكى پامىر سەيلىگاھى مەملىكىتىمىزدىكى تۇنجى ئېگىزلىك مەدەنىيىتى سەيلىگاھىغا ئايلاندى.
</S>
<S ID=22013>
ھازىر ئاپتونوم رايونىمىزدىكى دۆلەت دەرىجىلىك داڭلىق سەيلىگاھلارنىڭ سانى غەربى شىمالدىكى بەش ئۆلكە، ئاپتونوم رايون ئىچىدە 1 – ئورۇنغا، مەملىكەت بويىچە 3 – ئورۇنغا ئۆتتى.
</S>
<S ID=22014>
2015 – يىلىنىڭ ئاخىرىدا بايىنبۇلاق يايلىقى بىلەن قاراجۇن يايلىقى دۆلەتنىڭ 5A دەرىجىلىك سەيلىگاھلارنى ئەڭ ئاخىرقى تاللاش باسقۇچىغا كىردى.
</S>
<S ID=22015>
ئاپتونوم رايونىمىزدا يەنە 16 سەيلىگاھ دۆلەتنىڭ 5A دەرىجىلىك سەيلىگاھلارنى بېكىتىشىگە ئىلتىماس سۇندى.
</S>
<S ID=22016>
تەڭرىتاغ بوغدا كۆلى سەيلىگاھى دۇنيا تەبىئەت مىراسلىرى تىزىملىكىگە كىرگۈزۈلدى.
</S>
<S ID=22017>
قاناس كۆلى سەيلىگاھى دۇنيا ساياھەت تەشكىلاتىنىڭ دۆلىتىمىزدىكى ساياھەتچىلىكنىڭ سىجىل تەرەققىياتىنى كۆزىتىش مەركىزىگە ئايلاندى.
</S>
<S ID=22018>
كۈنەس ناھىيەسىدىكى نارات يايلىقى بىلەن چاغانتوقاي ناھىيەسىدىكى بارلۇق سەيلىگاھى دۆلەت دەرىجىلىك ئېكولوگىيە ساياھەتچىلىكىدىكى ئۆلگىلىك سەيلىگاھلار قاتارىدىن ئورۇن ئالدى.
</S>
<S ID=22019>
ئالتاي شەھىرى دۇنيا ساياھەت شەھەرلىرى بىرلەشمىسىنىڭ ئەزالىق شەرىپىگە ئېرىشتى.
</S>
<S ID=22020>
   ئۈچىنچىدىن، ئاپتونوم رايونىمىزدا 405 يۇلتۇز دەرىجىلىك مېھمانساراي بارلىققا كەلدى.
</S>
<S ID=22021>
بەش يۇلتۇز دەرىجىلىك مېھمانساراي 16 گە يېتىپ، غەربى شىمال بويىچە 1 – ئورۇنغا ئۆتتى.
</S>
<S ID=22022>
340 ساياھەت كوپىراتىپىدا كۆپ خىل تىل بىلىدىغان ساياھەت يېتەكچىلىرى 24 مىڭ كىشىگە يەتتى. 28 ئورۇندا S دەرىجىلىك چاڭغا تېيىلىش مەيدانى قۇرۇلدى.
</S>
<S ID=22023>
خەلقئارا ئۆلچەمدىكى قىشلىق تەنھەرىكەت مۇسابىقىلىرىنى ئۆتكۈزۈشكە ماس كېلىدىغان 5S دەرىجىلىك ئۈچ چاڭغا تېيىلىش مەيدانى ياسالدى.
</S>
<S ID=22024>
ئاپتونوم رايونىمزدىكى 3A دەرىجىلىكتىن يۇقىرى سەيلىگاھلاردا 450 ساياھەت ھاجەتخانىسى يېڭىدىن سېلىنىپ، قاپلىنىش نىسبىتى %100 كە يەتتى.
</S>
<S ID=22025>
   تۆتىنچىدىن، ئاپتونوم رايونلۇق ساياھەت ئىدارىسى جەمئىيەتتىن 300 نازارەتچى تەكلىپ قىلىپ، ساياھەت بازىرىغا بولغان نازارەت قىلىپ باشقۇرۇشنى كۈچەيتتى.
</S>
<S ID=22026>
بۇنىڭ تۈرتكىسىدە، بەش يىلدا 505 ساياھەتچىلىك كارخانىسى تەكشۈرۈپ بىر تەرەپ قىلىندى، 53 مېھمانساراينىڭ يۇلتۇز دەرىجىسى ئېلىپ تاشلاندى، 115 مېھمانساراي تۈزەشكە بۇيرۇلدى، 24 سەيلىگاھنىڭ A دەرىجىلىك سالاھىيىتى بىكار قىلىندى، بەش سەيلىگاھنىڭ دەرىجىسى چۈشۈرۈلدى، 153 سەيلىگاھ سۈرۈك ئىچىدە تۈزەشكە بۇيرۇلدى، 117 ساياھەت كوپىراتىپىنىڭ سالاھىيىتى بىكار قىلىندى، 38 ساياھەت كوپىراتىپى سۈرۈك ئىچىدە تۈزەشكە بۇيرۇلدى.
</S>
<S ID=22027>
  بەشىنچىدىن، ئاپتونوم رايونىمىزنىڭ ساياھەتچىلىك ئومۇمىي سېلىنمىسى 118 مىليارد 400 مىليون يۈەنگە يەتتى، بۇنىڭ ئىچىدە ھەر دەرىجىلىك ھۆكۈمەت مالىيەسىنىڭ سېلىنمىسى 20 مىليارد 455 مىليون يۈەن بولۇپ، ئومۇمىي سېلىنمىنىڭ %17.28 ىنى ئىگىلىدى.
</S>
<S ID=22028>
سودىگەر چاقىرىپ جەلپ قىلىنغان مەبلەغ 97 مىليارد 952 مىليون يۈەن بولۇپ، ئومۇمىي سېلىنمىنىڭ% 82.72 ىنى ئىگىلىدى.
</S>
<S ID=22029>
   ئالتىنچىدىن، ئاپتونوم رايونىمىز 54 مىليارد 700 مىليون يۈەن مەبلەغ سېلىپ، يېڭىچە ساياھەت تۈر قۇرۇلۇشىنى يۈرۈشتۈردى.
</S>
<S ID=22030>
نەتىجىدە، ئاپتوموبىل ھەيدەپ ساياھەتكە چىقىش، سەھرا ساياھىتى، ساغلاملىق – كۈتۈنۈش ساياھىتى قاتارلىق يېڭىچە ساياھەت تۈرلىرى جۇش ئۇرۇپ راۋاجلاندى.
</S>
<S ID=22031>
   يەتتىنچىدىن، يېزا، كەنتلەرنىڭ ساياھەتچىلىك مۇھىتىنى ئەلالاشتۇرۇشقا 53 مىليون 500 مىڭ يۈەن مەبلەغ سېلىندى.
</S>
<S ID=22032>
سەھرا ساياھەتچىلىكىدىكى ئۈلگىلىك ناھىيە، يېزا – بازارلارنى يۆلەش كۈچەيتىلدى. نۆۋەتتە، ئاپتونوم رايونىمىزىدىكى 50 مىڭدىن ئارتۇق دېھقان – چارۋىچى ساياھەتچىلىك بىلەن شۇغۇللىنىپ، ساياھەتچىلىك ئارقىلىق كىرىمىنى ئاشۇردى.
</S>
<S ID=22033>
2015 – يىلىغا قەدەر ئاپتونوم رايونىمىزدا قۇرۇلغان سەھرا ئارامگاھى 1307 گە يېتىپ، يەرلىك ئالاھىدىلىك، كۆڭۈل ئېچىش، سەيلە قىلىش، ئارام ئېلىش بىرلەشتۈرۈلگەن شىنجاڭچە ئالاھىدىلىك گەۋدىلەندۈرۈلدى.
</S>
<S ID=22034>
‏
</S>
</TEXT>
/BODY
/DOC