<DOC>
<DOCID>TIANSHAN.524277</DOCID>
<HEADER>
<CLASS>شىنجاڭ</CLASS>
<DATE>2016-05-22 12:04:13</DATE>
</HEADER>
<BODY>
<HEADLINE>
<S ID=28665>
شىنجاڭ ئىقتىسادىدا مۇقىم ئېشىش ۋەزىيىتى ساقلاندى
</S>
</HEADLINE>
<TEXT>
<S ID=28666>
مۇقىم ئاشۇرۇش، قۇرۇلمىنى تەڭشەش، ئىسلاھاتنى چىڭ تۇتۇش، ئېچىۋېتىشنى ئىلگىرى سۈرۈش
</S>
<S ID=28667>
مۇخبىرىمىز ۋاڭ يۇڭفېي
</S>
<S ID=28668>
　　 خۇيجيا «دەۋر» تۈرلۈك ماللار پاي چەكلىك شىركىتى شىنجاڭدىكى A پاي چېكىنى بازارغا سالغان 44-شىركەت. بۇ شىركەت 6-ماي پېيىنى بازارغا سالغاندىن كېيىن، پاي چېكى 17-مايغىچە ئۇدا يەتتە قېتىم ئۆسۈپ توختىدى. بۇ ساھەدىكى ئەربابلار: سودا شىركەتلىرىنىڭ پاي چېكىنى بازارغا سېلىشى تەس، پۇقراۋى سودا شىركەتلىرىنىڭ پاي چېكىنى بازارغا سېلىشى تېخىمۇ تەس، پۇقراۋى سودا شىركەتلىرىنىڭ ئاساسلىق پاي بازىرىغا كىرەلىشى تېخىمۇ تەس، دەپ قارايدۇ. خۇيجيا «دەۋر» تۈرلۈك ماللار پاي چەكلىك شىركىتىنىڭ پاي چېكىنى بازارغا سېلىشى ھازىر شىنجاڭدا ئىستېمال كۈندىن-كۈنگە كۈچىيىپ، ئىقتىسادنىڭ تېخىمۇ جانلىنىۋاتقانلىقىنى چۈشەندۈرۈپ بېرىدۇ.
</S>
<S ID=28669>
　　دۇنيادا كۆپ مىقدارلىق تاۋارلارنىڭ باھاسى تۆۋەنلەپ، ئەتراپتىكى دۆلەتلەرنىڭ پۇل كۇرسى چۈشۈپ، جۇڭگو ئىقتىسادى ئېغىر بېسىم ۋە كەسكىن خىرىسقا دۇچ كېلىۋاتقان ئەھۋالدا، شىنجاڭ يىپەك يولى ئىقتىساد بەلبېغىنى تەرەققىي قىلدۇرۇش پۇرسىتىنى چىڭ تۇتۇپ، سېلىنمىنى كۆپەيتىپ، قۇرۇلمىنى تەڭشەشنى تېزلىتىپ، تۈزۈلمە ئىسلاھاتىنى، غەربكە ئېچىۋېتىشنى ئىلگىرى سۈرۈپ، ئىقتىسادىي تەرەققىيات سۈپىتىنى ئۆستۈرۈپ، غەربكە ئېچىۋېتىش يېڭى مەنزىلىگە يۈرۈش قىلغاچقا، شىنجاڭنىڭ يىپەك يولى ئىقتىساد بەلبېغىدىكى يادرولۇق رايونلۇق ئورنى بارغانسېرى روشەنلەشتى.
</S>
<S ID=28670>
　　شىنجاڭ ئىجتىمائىي پەنلەر ئاكادېمىيەسى ئىقتىساد تەتقىقاتخانىسىنىڭ تەتقىقاتچىسى جۇ شياۋ مۇنداق دېدى: ئىككى يىلدىن بۇيان ئاپتونوم رايونىمىزنىڭ ئىقتىسادى مۇقىم، ساغلام تەرەققىي قىلىپ، ئىقتىسادىي تەرەققىيات شەكلى كۆلەم سۈرئەت تىپىدە يىرىك ئېشىشتىن، سۈپەت ئۈنۈم تىپىدىكى تۈجۈپىلىك ئېشىشقا ئۆتۈپ، سان ۋە سۈپەتكە تەڭ ئەھمىيەت بېرىلىپ، قۇرۇلما چوڭقۇر تەڭشەلدى.
</S>
<S ID=28671>
　　ئىككى يىلدىن بۇيان قۇرۇلمىنى تەڭشەش شىنجاڭنىڭ ئىقتىسادىي تەرەققىياتىدىكى ئەڭ چوڭ يارقىن نۇقتا بولۇپ قالدى. نېفىت سانائىتى ۋە غەيرىي نېفىت سانائەتلىرىنىڭ ئىگىلىگەن نىسبىتىدىن قارىغاندا، 2015-يىلى ئاپتونوم رايونىمىزدىكى غەيرىي نېفىت سانائىتىنىڭ ئىگىلىگەن نىسبىتى %60تىن ئېشىپ، ئوتتۇرا، كىچىك، مىكرو كارخانىلار ۋە ئومۇمىي مۈلۈكچىلىكتىن باشقا ئىگىلىك زورايدى، توقۇمىچىلىق، كىيىم-كېچەك كەسىپلىرىگە سېلىنغان مەبلەغ %230 ئېشىپ، يۇقىرى، يېڭى تېخنىكىلىق كەسىپلەر ۋە يېڭى ئېنېرگىيە، ياسىمىچىلىق، يېزا ئىگىلىك قوشۇمچە مەھسۇلاتلىرىنى پىششىقلاپ ئىشلەش قاتارلىق كەسىپلەر تېز راۋاجلاندى.
</S>
<S ID=28672>
　　جۇ شياۋ مۇنداق دېدى: ئىلگىرى شىنجاڭنىڭ غەيرىي نېفىت سانائىتىنىڭ ئىگىلەيدىغان نىسبىتى %40كىمۇ يەتمەيتتى. نېفىت سانائىتىنىڭ كۆپ قىسمى مەركەز كارخانىلىرى بولۇپ، يەرلىك سانائەتنىڭ ئاساسى ئاجىز بولغاچقا، شىنجاڭ ئىقتىسادىنىڭ ئېشىشى نېفىت سانائىتىگە بەكلا تايىناتتى. غەيرىي نېفىت سانائىتى نىسبىتىنىڭ ئېشىشى شىنجاڭ ئىقتىسادىنىڭ ئىچكى ھاياتىي كۈچىنىڭ زورىيىۋاتقانلىقىنى چۈشەندۈرۈپ بېرىدۇ.
</S>
<S ID=28673>
　　ئىككى يىلدىن بۇيان ئاپتونوم رايون ئىسلاھاتتىن پايدىلىنىش ئارقىلىق قىيىن مەسىلىلەرنى ھەل قىلىشتا باشتىن-ئاخىر چىڭ تۇرۇپ، ئىسلاھاتقا تۈرتكە بولۇپ، ئۇنىڭ ھاياتىي كۈچىنى ئاشۇردى. مەمۇرىي تەستىقلاش تەرتىپلىرىنى ئىخچاملاش ئاپتونوم رايوننىڭ تۈزۈلمە ئىسلاھاتىنى چوڭقۇرلاشتۇرۇشتىكى مۇھىم تەدبىرى. 2014-يىلى ئاپتونوم رايون ئۇدا توققۇز قېتىم مەمۇرىي تەستىقلاش تۈرلىرىنى ئەمەلدىن قالدۇرۇپ، بېسىمنى %35 ئازايتىش نىشانىنى مۇددەتتىن بۇرۇن ئەمەلگە ئاشۇردى.
</S>
<S ID=28674>
　　باھا مېخانىزمى ئىسلاھاتىنى ئىلگىرى سۈرۈپ، كارخانىلارنىڭ تەننەرخىنى تۆۋەنلىتىپ، رىقابەت كۈچىنى ئاشۇرۇشمۇ ئاپتونوم رايونىمىزنىڭ ئىسلاھاتنى ئىلگىرى سۈرۈشتىكى بىر تۈرلۈك مۇھىم مەزمۇنى. 2015-يىلى ئاپتونوم رايونىمىزنىڭ باھا تۆۋەنلەش كۆلىمى مەملىكەت بويىچە ئەڭ زور بولدى، توقۇمىچىلىق، كىيىم-كېچەك كەسپىنىڭ توك باھاسى 0.35 يۈەنگە چۈشۈپ، توكقا كېتىدىغان چىقىم 2 مىليارد يۈەن ئازايدى. ئاپتونوم رايون يەنە تۆمۈريول تىرانسپورت باھاسىنى تۆۋەنلىتىشنى زور كۈچ بىلەن ئىلگىرى سۈرۈپ، تىرانسپورت باھاسىنىڭ ئەڭ زور تۆۋەنلەش نىسبىتىنى %50كە، رايون ھالقىغان تىرانسپورت باھاسىنىڭ ئەڭ زور تۆۋەنلەش نىسبىتىنى%20كە يەتكۈزۈپ، كارخانىلارنىڭ تىرانسپورتقا كېتىدىغان چىقىمىنى 2 مىليارد يۈەن ئازايتتى.
</S>
<S ID=28675>
　　ئىككى يىلدىن بۇيان ئاپتونوم رايون يەنە غەربكە ئېچىۋېتىشتە تېخىمۇ تەشەببۇسكار ھەم باشلامچى بولدى. يىپەك يولى ئىقتىساد بەلبېغى قۇرۇش ئىستراتېگىيەسىنىڭ يېتەكچىلىكىدە ئوتتۇرا ئاسىيا ۋە ياۋروپاغا يۈزلەنگەن كەسىپلەر شىنجاڭغا تېز يۆتكىلىپ، شىنجاڭنىڭ كەسىپ ئورۇنلاشتۇرمىسى يېڭىلاندى. 
</S>
</TEXT>
/BODY
/DOC