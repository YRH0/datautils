<DOC>
<DOCID>TIANSHAN.532898</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-07-05 11:44:30</DATE>
</HEADER>
<BODY>
<HEADLINE>
<S ID=32138>
ۋاقتىدا قىلىنغان ياردەم دېھقانلارنى خۇش قىلدى
</S>
</HEADLINE>
<TEXT>
<S ID=32139>
مۇخبىرلىرىمىز خالىدە ئوبۇل، رەناگۈل خۇدابەردى
</S>
<S ID=32140>
   بۇ يىل 2 – ئاينىڭ ئاخىرلىرى ئىدى، بىر كۈنى ئەتىگەندە يەكەن ناھىيەسىنىڭ تاغارچى يېزىسى ئوردا ئېرىق كەنتىدە ئولتۇرۇشلۇق ئايتۇ ھۈسىيىننىڭ ئۆيىگە بىر نەچچە ئىللىق چىراي، ناتونۇش كىشى كىرىپ كەلدى. شۇ چاغدا ئۇلار ئايتۇ ھۈسىيىنگە:
</S>
<S ID=32141>
   بىز بۇ كەنتكە بۇ قېتىم چۈشكەن خىزمەت گۇرۇپپىسىنىڭ ئەزالىرى، سىزنىڭ ئائىلە ئەھۋالىڭىزنى كەنت كادىرلىرىدىن ئاڭلىدۇق، بۇنىڭدىن كېيىن نېمە قىيىنچىلىققا ئۇچرىسىڭىز، بىزگە ئېيتسىڭىز بولىدۇ، ماۋۇ 400 يۈەننى تۇرمۇشىڭىزغا ئىشلىتىڭ، يەتمىسە بىز يەنە ياردەم قىلىمىز، دېدى. شۇ چاغدا ئايتۇ ھۈسىيىن خۇشاللىقىدىن نېمە دەپ رەھمەت ئېيتىشىنى بىلەلمەي تۇرۇپ قالغانىدى.
</S>
<S ID=32142>
   38 ياشقا كىرگەن ئايتۇ ھۈسىيىن مۇشۇ كەنتتىكى تۇل ئايال ئىدى، ئۇ ئىككى قېتىم توي قىلغان بولسىمۇ، بەختكە قارشى ئىككىلا قېتىمدا ئېرى قاتناش ھادىسىسىگە ئۇچراپ، قازا قىلغانىدى، تۆت بالا بىلەن قالغان ئايتۇ ھۈسىيىننىڭ تۇرمۇشى غۇربەتچىلىك ئىچىدە ئۆتۈۋاتاتتى. ئۇنىڭ چوڭ قىزى زۇلخۇمار ئوبۇلقاسىم بۇلتۇر يەكەن ناھىيەلىك تېببىي مەكتەپكە ئۆتتى، يىلدا ئۇنىڭ ئوقۇش راسخوتىغا خېلى كۆپ پۇل كېتەتتى. ئاپتونوم رايونلۇق زېمىن بايلىقى نازارىتىدىن بۇ كەنتكە چۈشكەن خىزمەت گۇرۇپپىسىنىڭ باشلىقى خۇاڭ شۆۋېي ئايتۇ ھۈسىيىننىڭ قىيىنچىلىقىنى بىلگەندىن كېيىن، ئايدا ئۇلارغا 400 يۈەن ياردەم بېرىدىغانلىقىنى، زۇلخۇمار ئوقۇش پۈتكۈزگىچە ئۇنىڭ ئوقۇش راسخوتىنىڭ ھەممىسىنى ئۆزى ئۈستىگە ئالىدىغانلىقىنى ئېيتتى.
</S>
<S ID=32143>
   ئايتۇ ھۈسىيىن مۇنداق دېدى: بۇ يىل 2 – ئاينىڭ ئاخىرىدىن باشلاپ، لاۋ خۇاڭ بىزگە ياردەم بېرىپ كېلىۋاتىدۇ. نېمە قىيىنچىلىققا ئۇچرىساق، خىزمەت گۇرۇپپىسىنىڭ كادىرلىرىنى ئىزدەيمىز. راستىنى ئېيتسام، ھازىر يەلكەمدىكى ئېغىر بىر يۈك ئېلىۋېتىلگەندەك بولۇپ قالدىم، قىزىمنى قانداق ئوقۇتارمەن، دەپ بېشىم قاتقانىدى، خىزمەت گۇرۇپپىسىدىكى كادىرلار دەل ۋاقتىدا دەردىمگە دەرمان بولدى...
</S>
<S ID=32144>
   ھەر شەنبە كۈنى ئەتىگەندە ئوردا ئېرىق كەنتى ئاھالە كومىتېتىنىڭ قورۇسىدا دېھقانلار تەيجى گۇمپىسى مەشىق قىلىدىكەن.
</S>
<S ID=32145>
   تەن ساقلىق زور بايلىق، دېگەن گەپ بار. بىز كەنتتىكى دېھقانلارنىڭ ساغلاملىق ئېڭىنى ئۆستۈرۈش، مەنىۋى مەدەنىيەت تۇرمۇشىنى بېيىتىش مەقسىتىدە ھەر شەنبە كۈنى پائالىيەت مەيدانىدا ئۇلارنى تەيجى گۇمپىسى مەشىق قىلىشقا تەشكىللىگەنىدۇق، دېھقانلارنىڭ بۇ پائالىيەتكە قاتنىشىش قىزغىنلىقى ناھايىتى يۇقىرى بولدى، دەسلەپكى باسقۇچتا بۇ پائالىيەتكە 60 نەچچە دېھقان قاتناشقانىدى، ھازىر مەشىق قىلىۋاتقانلار 126 غا يەتتى، دېدى خىزمەت گۇرۇپپىسىنىڭ ئەزاسى ئابدۇرېھىم مەتسەيدى ئەھۋال تونۇشتۇرۇپ.
</S>
<S ID=32146>
   ئابدۇرېھىم مەتسەيدىنىڭ تونۇشتۇرۇشىچە، ئوردا ئېرىق كەنتىدە 318 ئائىلە، 1398 نوپۇس بولۇپ، سەككىز كادىردىن تەشكىللەنگەن بۇ خىزمەت گۇرۇپپىسى 24 – فېۋرال كەنتكە ئورۇنلاشقان ئىكەن. ئۇلار بۇ كەنتكە كېلىپلا ئائىلىلەرنى زىيارەت قىلىش، ھەر خىل شەكىلدىكى لېكسىيەلەرنى ئۇيۇشتۇرۇش، تەربىيەۋى ئەھمىيىتى زور كىنو، ھۆججەتلىك فىلىملەرنى قويۇپ بېرىش ئارقىلىق دېھقانلارغا پارتىيەنىڭ ئەلگە نەپ يەتكۈزىدىغان سىياسەتلىرىنى كەڭ كۆلەمدە تەشۋىق قىپتۇ. كادىرلار كەنتكە كەلگەندە خېلى سوغۇق مەزگىل بولغاچقا، دېھقانلارنىڭ كۆز ئالدىدىكى قىيىنچىلىقىنى ھەل قىلىپ بېرىش ئۈچۈن، ئۇلارغا 60 توننا كۆمۈر ئېلىپ بېرىپتۇ. كەنتتە سۇ يېتىشمەسلىك مەسىلىسىنىڭ بىر قەدەر ئېغىرلىقىنى كۆزدە تۇتۇپ، 90 مىڭ يۈەن مەبلەغ ھەل قىلىپ، رەسمىيىتى تولۇق، ئەمما ئىشلەتكىلى بولمايۋاتقان قۇدۇقنى ئۆزگەرتىپ ياساپ، بىر ھەپتىدە پۈتكۈزۈپتۇ. بۇ خىزمەت گۇرۇپپىسىنىڭ باشلىقى خۇاڭ شۆۋېي 5 – ئايدىكى ئون كۈنلۈك ئارام ئېلىش مەزگىلىدە، ئاپتونوم رايونلۇق ئىسلاھات – تەرەققىيات كومىتېتىغا بېرىپ، بۇ كەنت ئۈچۈن 10 مىليون يۈەن مەبلەغ سېلىنىدىغان ئېتىزلارنى سالالاشتۇرۇش تۈرىنى ھەل قىلىپ كەپتۇ...
</S>
<S ID=32147>
   ئايجامال توختىتۇردى بۇ يىل 16 ياشقا كىرگەن بولۇپ، ئۇنىڭ ئائىلىسى نامرات بولغاچقا، ئۇ تولۇقسىز ئوتتۇرا مەكتەپنى پۈتكۈزگەندە دادىسى‹‹قىز بالا كۆپ ئوقۇسىمۇ، ھېچقانداق پايدىسى يوق›› دەپ ئۇنىڭ داۋاملىق ئوقۇشىنى چەكلەپ قويغانىكەن. خىزمەت گۇرۇپپىسىدىكى كادىرلار ئايجامالنىڭ ئوقۇش قىزغىنلىقىنىڭ يۇقىرىلىقىنى بىلىپ، قىزنىڭ دادىسى بىلەن پاراڭلىشىپ، ئۇنى بىرەر كەسپىي تېخنىكا مەكتىپىدە ئوقۇتماقچى بوپتۇ. ئۇلار يېقىندا سانجىدىكى بىر كەسپىي تېخنىكا مەكتىپى بىلەن ئالاقىلىشىپ بۇ ئىشنى پۈتكۈزدى، ئوقۇش راسخوتىنىڭ ھەممىسىنى خىزمەت گۇرۇپپىسىدىكىلەر ئۈستىگە ئالىدىغان بولدى. بۇ يىل 9 – ئايدا كەسپىي تېخنىكا مەكتىپىدە ئوقۇيدىغان ئايجامال مۇنداق دېدى: يەنە مەكتەپ قوينىغا قايتىپ بارالايدىغانلىقىمنى ئويلىسام، بەك ھاياجانلىنىمەن. خىزمەت گۇرۇپپىسىدىكىلەر كەلگەندىن كېيىن، كەنتىمىزدىكى دېھقانلارنىڭ ئىدىيەسىدە، كۆز قارىشىدا نۇرغۇن ئۆزگىرىش بولدى. ئۇلار ئۆزلۈكىدىن مەدەنىيەت پائالىيەتلىرىگە قاتنىشىدىغان، بالىلىرىنى مەكتەپتە داۋاملىق ئوقۇتۇشنى خالىمايدىغانلار تەشەببۇسكارلىق بىلەن ئۇلارنى مەكتەپكە ئاپىرىپ بېرىدىغان بولدى. بۇ ئۆزگىرىشلەرنى خىزمەت گۇرۇپپىسىدىكىلەرنىڭ توغرا يېتەكلىشىدىن، ئەلا مۇلازىمىتىدىن ئايرىپ قارىغىلى بولمايدۇ.
</S>
<S ID=32148>
   ئوردا ئېرىق كەنتى پارتىيە ياچېيكىسىنىڭ شۇجىسى تۇرسۇن توختى مۇنداق دېدى: ھازىر كەنتىمىزدىكى دېھقانلار ئىچىدە خىزمەت گۇرۇپپىسىدىكى كادىرلارنىڭ ئىسمىنى بىلمەيدىغانلار يوق. ‹‹كۆڭۈل كۆڭۈلدىن سۇ ئىچەر›› دېگەندەك، كادىرلار دېھقانلار ئۈچۈن مۇلازىمەت قىلسا، دېھقانلارمۇ كادىرلارغا دائىم كۆڭلىنى ئىزھار قىلىشىدۇ. ھېيت – بايراملاردا خىزمەت گۇرۇپپىسىدىكى كادىرلار دېھقانلارنى چاقىرىپ، ئۇلارغا داستىخان ھازىرلاپ، مەشرەپ ئۆتكۈزۈپ بېرىدۇ. يېقىندا خىزمەت گۇرۇپپىسى كەنتتىكى دېھقانلارنىڭ نەزەر دائىرىسىنى كېڭەيتىش ئۈچۈن، 25 دېھقاننى ئاتۇش شەھىرىگە يېزا ئىگىلىكى، ھويلا – ئاران ئىگىلىكى، ئىشقا ئورۇنلاشتۇرۇش ئەھۋالى قاتارلىقلارنى ئېكسكۇرسىيە قىلىشقا ئەۋەتتى. سىرتقا چىقىپ باقمىغان دېھقانلار بۇنىڭدىن بەكمۇ رازى بولدى. ئەلنىڭ غېمىنى يەپ، دېھقانلارغا دەل ۋاقتىدا ياردەم قىلىۋاتقان خىزمەت گۇرۇپپىسىدىكى كادىرلارغا رەھمەت ئېيتماي تۇرالمايمىز.
</S>
</TEXT>
/BODY
/DOC