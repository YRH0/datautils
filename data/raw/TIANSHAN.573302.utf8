<DOC>
<DOCID>TIANSHAN.573302</DOCID>
<HEADER>
<CLASS>ئۈرۈمچى</CLASS>
<DATE>2016-12-20 17:42:12</DATE>
</HEADER>
<BODY>
<HEADLINE>
<S ID=66481>
‹‹تۇمارس››تىكى شادلىق كۈلكىلىرى
</S>
</HEADLINE>
<TEXT>
<S ID=66482>
مۇيەسسەر ئاباھامىت
</S>
<S ID=66483>
 12 – ئاينىڭ 9 – كۈنى ئۈرۈمچى ‹‹تۇمارس›› ئالىي مېھمانسارىيى باشقىچە قىزىپ كەتكەنىدى.
</S>
<S ID=66484>
بۇ كۈنى ‹‹تۇمارس››تىكى ئىشچى – خىزمەتچىلەر ئادەتتىكى كۈندىكىدەك توي – تۆكۈن، ئولتۇرۇش، مەرىكىلەرگە كەلگەن مېھمانلارنى ئەمەس، بىر تۈركۈم ئالاھىدە مېھمانلار، يەنى ھەر مىللەت تۇغقانلىرىنى كۈتۈۋاتقانىدى.
</S>
<S ID=66485>
 ئاپتونوم رايونىمىزدا ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتى باشلانغاندىن كېيىن، ‹‹تۇمارس›› ئالىي مېھمانسارىيىدىكىلەر بۇ پائالىيەتكە ئەستايىدىل قاراپ، ئۆزلۈكىدىن تەشكىللىنىپ، مېھمانسارايدىكى ئىشچى – خىزمەتچىلەرنى ئەتراپىدىكى ھەر مىللەت ئامما بىلەن تۇغقان بولۇشقا سەپەرۋەر قىلىپ، بۇ كۈندىكى يىغىلىشنى ئىنچىكە پىلانلىغانىدى.
</S>
<S ID=66486>
مېھمانسارايدىكىلەر ئۈرۈمچى شەھىرى تەڭرىتاغ رايونىنىڭ ئەرداۋان شىمالىي مەھەللىسى، كونسۇل كوچىسى شىمالىي مەھەللىسى ۋە ‹‹ئۇزاق ئۆمۈر تىلەش›› مەھەللىسىدىكى ھەر مىللەتتىن بولغان 15 ئائىلىلىك بىلەن قوشماقلىشىپ تۇغقان بولۇپ، مول مەزمۇنلۇق سەنئەت نومۇرلىرىدىن ھۇزۇرلانغاچ غىزالاندى ھەم تۇغقانلىرى بىلەن سىردىشىپ، خاتىرە سۈرەتكە چۈشتى، خىزمەتچىلەر تۇغقانلىرىغا مەخسۇس تەييارلىغان ھال سوراش بۇيۇملىرىنى بەردى.
</S>
<S ID=66487>
 ئۈرۈمچى شەھىرى تەڭرىتاغ رايونىنىڭ ئەرداۋان شىمالىي مەھەللىسى ئاھالە كومىتېتىدا ئولتۇرۇشلۇق 80 ياشلىق ۋاڭ شيۇجىن موماي بۈگۈن ئىنتايىن خۇشال ئىدى.
</S>
<S ID=66488>
بۇ ئۇنىڭ بۇنداق ئېسىل مېھمانسارايدا تۇنجى قېتىم غىزالىنىشى ۋە ھۆرمەتكە سازاۋەر ئەزىز مېھمان سۈپىتىدە كۈتۈلۈشى ئىدى.
</S>
<S ID=66489>
ئۇ ئېسىل سەنئەت نومۇرلىرىدىن ھۇزۇرلىنىپ، ھاياجېنىنى باسالماي ئۇسسۇلغا چۈشۈپ كەتتى.
</S>
<S ID=66490>
بولۇپمۇ ‹‹تۇمارس›› مېھمانسارىيىنىڭ باش دىرېكتورى تۇرانقىز ئابلەتتەك ‹‹كۆيۈمچان قىز››غا ‹‹ئانا›› بولغانلىقى تىكەندەك يالغۇز بۇ موماينى ئالەمچە خۇشال قىلغانىدى.
</S>
<S ID=66491>
 تۇرانقىز ئابلەت مۇنداق دېدى: ئاپتونوم رايونىمىزدىكى ھەر مىللەت ئامما ئىناق – ئىتتىپاق، يۇرتىمىز خاتىرجەم بولغاچقا، ئىچكىرى ئۆلكە ۋە چەت ئەللەردىن كېلىدىغان ساياھەتچىلەر كۈندىن – كۈنگە كۆپىيىپ، تىجارىتىمىزمۇ ياخشى بولۇۋاتىدۇ.
</S>
<S ID=66492>
‹‹سۇ ئىچكەندە قۇدۇق قازغۇچىنى ئۇنتۇما›› دەپتىكەن، شۇڭا پۇقراۋى كارخانا بولساقمۇ، پارتىيە – ھۆكۈمەتنىڭ چاقىرىقىغا ئاۋاز قوشۇپ، مىللەتلەر ئىتتىپاقلىقىنى كۈچەيتىش، ئەتراپىمىزدىكى ياردەمگە موھتاج قېرىنداشلىرىمىزغا ياردەم بېرىش مەجبۇرىيىتىمىز بار.
</S>
<S ID=66493>
مەن ۋاڭ مومام بىلەن تۇغقان بولدۇم، بۇنىڭدىن كېيىن ۋاقتىم چىقسىلا ئۇنى يوقلاپ، ئۇنىڭغا ۋەتەن چوڭ ئائىلىسىدىكى ھەر مىللەت پەرزەنتلىرىنىڭ مېھىر – مۇھەببىتىنى ھېس قىلدۇرىمەن.
</S>
<S ID=66494>
 ‹‹تۇمارس›› ئالىي مېھمانسارىيىنىڭ باش ئاشپىزى سۇڭ جۈن كونسۇل كوچىسى شىمالىي مەھەللىسىدە ئولتۇرۇشلۇق سادىق مۇھەممەتئىمىن بىلەن تۇغقان بولدى.
</S>
<S ID=66495>
قەشقەردىن كەلگەن سادىق مۇھەممەتئىمىن ئۈرۈمچىدە ئۆي ئىجارە ئېلىپ ئولتۇرۇپ، ئۇششاق تىجارەت بىلەن شۇغۇللىناتتى.
</S>
<S ID=66496>
ئۇ مۇشۇ پۇرسەتتە داڭلىق مېھمانساراينىڭ خۇيزۇ ئاشپىزى بىلەن تۇغقان بولغىنىدىن بەكلا خۇشال بولدى.
</S>
<S ID=66497>
ئۈستەلدىكى بىر – بىرىدىن ئېسىل قورۇمىلارنى سۇڭ جۈننىڭ قورۇغانلىقىنى ئاڭلىغان سادىق مۇھەممەتئىمىن ئۇنىڭدىن قورۇما قورۇشنى ئۆگىنىشكە بەكلا قىزىقتى.
</S>
<S ID=66498>
سۇڭ جۈن سادىق مۇھەممەتئىمىنگە مېھمانسارايغا كەلسە، ۋاقىت چىقىرىپ قورۇما قورۇشنى ئۆگىتىپ قويىدىغانلىقىنى ئېيتتى.
</S>
<S ID=66499>
ئۇلار قىزغىن پاراڭلاشقاچ، قورۇمىلارغا ئېغىز تەگدى، ‹‹تۇمارس››تىكى شادلىق كۈلكىلىرى ھەممەيلەنگە ئىللىق، دوستانە تۇيغۇ ئاتا قىلغانىدى...
</S>
</TEXT>
/BODY
/DOC