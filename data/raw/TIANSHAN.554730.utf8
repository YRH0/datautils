<DOC>
<DOCID>TIANSHAN.554730</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-10-08 16:01:08</DATE>
</HEADER>
<BODY>
<HEADLINE>
<S ID=52462>
«بىر كەنتتە بىر مەھسۇلات بولۇش» دېھقانلارنىڭ كىرىمىنى كۆپەيتىشتىكى يېڭى يولغا ئايلاندى
</S>
</HEADLINE>
<TEXT>
<S ID=52463>
   ئىختىيارىي مۇخبىرىمىزئابدۇسالام قادىرخەۋىرى: غۇلجا شەھەر توغراق يېزىسى يېقىنقى يىللاردىن بۇيان، يېزا ئىگىلىك كەسىپ قۇرۇلمىسىنى تەڭشەپ، ئۆز يېرىنىڭ ئەمەلىيىتىگە قاراپ ئىش كۆرۈپ، «بىر كەنتتە بىر مەھسۇلات بولۇش» تەدبىرى ئارقىلىق دېھقانلارنىڭ كىرىمىنى كۆپەيتتى.
</S>
<S ID=52464>
   بۇ يېزىنىڭ ھاجىمەھەللە كەنتىدىكى دېھقانلار يېقىندا يەرلىك كاۋىلىرىنى يىغىش بىلەن ئالدىراش بولۇپ كەتتى.
</S>
<S ID=52465>
بۇ كەنتتىكى قارىھاجى 12مو يەرگە تېرىغان يەرلىك كاۋىدىن مول ھوسۇل ئالدى.
</S>
<S ID=52466>
بۇلتۇر ئۇ كەنت كادىرى، شەھەر ۋە يېزىدىكى دېھقانچىلىق تېخنىكلىرىنىڭ يېتەكلىشى ۋە ياردەم بېرىشى بىلەن، سەككىز مو يەرگە يەرلىك كاۋا تېرىپ، 20 مىڭ يۈەندىن ئارتۇق كىرىم قىلغان ئىدى.
</S>
<S ID=52467>
بۇ يىل ئۇ يەنە 12 مو يەرگە يەرلىك كاۋا تېرىپ، ھەر مو يەردىن ئۈچ توننىغا يېقىن مەھسۇلات ئېلىپ، 30 مىڭ يۈەنگە يېقىن كىرىم قىلدى.
</S>
<S ID=52468>
ئۇ مۇخبىرغا مۇنداق دېدى: ئىلگىرى تېرىلغۇ يېرىمگە كۆممىقوناق تېرىيتىم، بۇنىڭ مو بېشى مەھسۇلات قىممىتى 700 يۈەنگىمۇ يەتمەيتتى.
</S>
<S ID=52469>
ئىككى يىلدىن بۇيان، يېزىنىڭ دېھقانلارنى يېتەكلىشى بىلەن يەرلىك كاۋا تېرىپ، ھەر مو يەردىن 3000-4000 يۈەنگىچە كىرىم قىلدىم. بۇ يىل نامراتلىق قالپىقىنى چۆرۈپ تاشلايمەن.
</S>
<S ID=52470>
   غۇلجا شەھىرى توغراق يېزىلىق دېھقانچىلىق تېخنىكىسىنى كېڭەيتىش پونكىتىدىن ماھىرە ھېزىم مۇنداق دېدى: بۇ يىل يېزىمىز ئېتىبار بېرىش، دەل يۆلەش، ياردەم بېرىش سىياسەتلىرى ئارقىلىق، نامرات دېھقانلارنى خاس يېزا ئىگىلىك كەسپى بىلەن شۇغۇللىنىشقا يېتەكلىدى.
</S>
<S ID=52471>
نۆۋەتتە ھاجىمەھەللە كەنتىدە يەرلىك كاۋا تېرىقچىلىق كۆلىمى 875 موغا يەتتى، كەنتتىكى 30 نامرات ئائىلە 280 مو تېرىلغۇ يەرگە يەرلىك كاۋا تېرىپ، 800 توننىدىن ئارتۇق مەھسۇلات ئالدى.
</S>
<S ID=52472>
شەھەرلىك پارتكوم ۋە خەلق ھۆكۈمىتى يەرلىك كاۋا تېرىغان نامرات دېھقانلارنىڭ ھەر مو يېرىگە 500 يۈەندىن، ئادەتتىكى دېھقانلارنىڭ ھەر مو يېرىگە 150 يۈەندىن تولۇقلىما بەردى.
</S>
<S ID=52473>
يەرلىك كاۋىغا دېھقانچىلىق دورىسى، خىمىيەۋى ئوغۇت ئىشلىتىشىنى چەكلەپ، يەرلىك كاۋىلارنى ئاپتونوم رايوننىڭ زىيانسىز مەھسۇلات ئېتىراپنامىسىگە ئېرىشتۈردى.
</S>
<S ID=52474>
   بۇ كەنتتە قۇرۇلغان شىنجيۈەن يېزا ئىگىلىك تەرەققىيات شىركىتى «شىركەت+ھەمكارلىق كوپىراتىپى+دېھقان» دىن ئىبارەت تەرەققىيات ئەندىزىسى ئارقىلىق، ئالما ۋە قاق ئۆرۈك قاتارلىق ئورگانىك باغۋەنچىلىك كەسپىنى تەرەققىي قىلدۇرۇپ، 200 دېھقاننى ھەمكارلىق كوپىراتىپىغا ئەزا قىلىپ، ھەقسىز تېخنىكا مۇلازىمىتى بىلەن تەمىنلەش، بىر تۇتاش ئوغۇتلاش، سۇغىرىش، سېتىشنى ئىشقا ئاشۇردى، بۇنىڭ بىلەن دېھقانلار تېرىلغۇ يەرلىرىنى شىركەتكە ھۆددىگە بەردى، بۇنىڭدىن يېزىدىكى 6000 غا يېقىن دېھقان مەنپەئەتلەندى.
</S>
<S ID=52475>
   توغراق يېزىسى قارايەر كەنتىدە تاۋۇز تېرىقچىلىقىنى چىڭ تۇتۇپ، تېرىش كۆلىمىنى 365 موغا كېڭەيتتى ھەمدە ماركا ياراتتى.
</S>
<S ID=52476>
شەھەر، يېزا، كەنت كادىرلىرى قارايەر كەنتىدىكى تاۋۇز تېرىغان ئائىلىلەر بىلەن «قوشماق» بولۇپ، دېھقانلارغا بازار ئېچىپ بېرىپ، تاۋۇزلىرىنى سېتىشىپ بەردى.
</S>
<S ID=52477>
   تۆۋەنكى توغراق كەنتى ئېڭىزغا تېرىش كۆلىمىنى تەدرىجىي ئاشۇرۇپ، سەۋزە تېرىلغۇ كۆلىمىنى 1200 موغا يەتكۈزدى.
</S>
<S ID=52478>
50 تىن ئارتۇق ئائىلە سەۋزە تېرىپ، ھەر مو يەردىن ئۈچ توننىدىن مەھسۇلات ئېلىپ، مو بېشى كىرىمىنى 3000 يۈەندىن ئاشۇردى.
</S>
<S ID=52479>
   يۇقىرىقى توغراق كەنتىدە چارۋا مال باقمىچىلىق ئىشلىرى راۋاجلىنىپ، ھەمكارلىق كوپىراتىپى قۇرۇلۇپ، بوردالغان كالا 600 باشتىن ئاشتى.
</S>
<S ID=52480>
   نۆۋەتتە توغراق يېزىسىدا كالا بورداقچىلىقى، يەرلىك كاۋا، بۆلجۈرگەن، تاۋۇز ۋە غاز باقمىچىلىق كەسىپلىرى راۋاجلاندۇرۇلۇپ، «بىر كەنتتە بىر مەھسۇلات بولۇش» ئىشقا ئاشۇرۇلدى.
</S>
</TEXT>
/BODY
/DOC