<DOC>
<DOCID>TIANSHAN.562821</DOCID>
<HEADER>
<CLASS>خەلقئارا</CLASS>
<DATE>2016-11-07 10:37:14</DATE>
</HEADER>
<BODY>
<HEADLINE>
<S ID=57345>
ئەنگلىيەنىڭ ياۋروپا ئىتتىپاقىدىن چېكىنىپ چىقىشى ۋە ئەنگلىيە پەن-تېخنىكىسىنىڭ كەلگۈسى ئىستىقبالى
</S>
</HEADLINE>
<TEXT>
<S ID=57346>
 ئەنگلىيەنىڭ ياۋروپا ئىتتىپاقىدىن چېكىنىپ چىقىشى ئۆزىگە ۋە دۇنياغا غايەت زور تەسىر كۆرسىتىدۇ، روشەنكى بۇ تەسىرنىڭ ئىجابىي تەرتىپىمۇ، سەلبىي تەرىپىمۇ بولىدۇ.
</S>
<S ID=57347>
ياۋروپا ئىتتىپاقىدىن چېكىنىپ چىقىشنىڭ ئەنگلىيەگە كۆرسىتىدىغان تەسىرى پەن – تېخنىكىدىن ئىبارەت مۇھىم ھەرىكەتلەندۈرگۈچى كۈچ ئارقىلىق گەۋدىلىنىدۇ.
</S>
<S ID=57348>
 ياۋروپا ئىتتىپاقىدىن چېكىنىپ چىقىشنىڭ پەن – تېخنىكىسىغا يامان تەسىر كۆرسىتىشىدىن ئەندىشە قىلغان 150 نەچچە ئەنگلىيەلىك نوپۇزلۇق ئالىم (بۇلارنىڭ ئىچىدە ئۈچ نەپەر نوبېل مۇكاپاتى ساھىبى بار) ئاۋام بېلەت تاشلاشتىن خېلى بۇرۇنلا ياۋروپا ئىتتىپاقىدا داۋاملىق قېلىشنى مۇراجىئەت قىلغان، سەۋەبى ياۋروپا ئىتتىپاقىدىن چېكىنىپ چىقىش ئەنگلىيە پەن – تېخنىكىسى ۋە ئۇنىۋېرسىتېتلىرىغا زور ئاپەت ئېلىپ كېلىدۇ.
</S>
<S ID=57349>
بۇ ئەھۋال ئىككى تەرەپتە ئىپادىلىنىدۇ، بىرى ياۋروپا ئىتتىپاقىدا قالغاندا پەن تەتقىقات مەبلىغى تېخىمۇ يېتەرلىك بولىدۇ، يەنە بىرى، ياۋروپا چوڭ قۇرۇقلۇقىدىن تېخىمۇ كۆپ ياش مۇنەۋۋەر ئىختىساس ئىگىلىرىنى جەلپ قىلغىلى بولىدۇ.
</S>
<S ID=57350>
 ئەنگلىيەنىڭ ياۋروپا ئىتتىپاقىدىن چېكىنىپ چىقىشى توغرىسىدا بېلەت تاشلاش نەتىجىسى ئېلان قىلىنغاندىن كېيىن، شىۋيېتسارىيەلىك كرىستوف رۇسسو ياۋروپا فېزىكا جەمئىيىتىنىڭ رەئىسى بولۇش سۈپىتى بىلەن ئوچۇق خەت ئېلان قىلىپ، ئەنگلىيە خەلقى ۋە ئۇلارنىڭ ياۋروپا ئىتتىپاقىدىن چېكىنىپ چىقىشنى قارار قىلغانلىقىدىن ئەپسۇسلانغانلىقىنى، شۇنىڭ بىلەن بىللە، ياۋروپا ئىتتىپاقىدىن چېكىنىپ چىقىش ئەنگلىيە ئۇنىۋېرسىتېتلىرى ۋە پەن تەتقىقات خادىملىرىغا پاسسىپ تەسىر كۆرسىتىدىغانلىقىنى، ئەنگلىيە ئالىملىرىنىڭ ياۋروپا ئىتتىپاقىنىڭ مەبلەغ ياردىمىگە ئېرىشىشى تېخىمۇ تەسلىشىدىغانلىقىنى بىلدۈردى.
</S>
<S ID=57351>
 2011 – يىلىدىن 2013 – يىلىغىچە ئېلىپ بېرىلغان بىر تۈرلۈك تەتقىقاتتىن مەلۇم بولۇشىچە، ياۋروپا ئىتتىپاقىدىكى %31 ئالىمنىڭ ئۆتكەن ئون يىل ئىچىدە باشقا دۆلەتلەردە ئولتۇراقلىشىپ خىزمەت قىلىش تارىخى بار ئىكەن.
</S>
<S ID=57352>
بۇنىڭدا ئىككى مەسىلە ھەل بولىدۇ، بىرى، باشقا جايلاردىكى مۇنەۋۋەر ئىختىساسلىق خادىملارنى ياللاپ ئىشلىتىپ يەرلىكنىڭ پەن – تېخنىكا ئىختىساسلىق خادىملىرى كەمچىل بولۇش مەسىلىسىنى ھەل قىلغىلى، يەنە بىرى، پەن تەتقىقات ئىختىساسلىق خادىملىرىنىڭ ئەركىن يۆتكىلىشى تەتقىقات ھاسىلاتلىرىنىڭ ئېشىشىغا تۈرتكە بولىدۇ.
</S>
<S ID=57353>
شۇڭا، ياۋروپا ئىتتىپاقىدىكى مەبلەغ ۋە ئىختىساسلىق خادىملارنىڭ كۆچۈشى تەرەققىي قىلغان دۆلەتلەرگە نىسبەتەن گۈل ئۈستىگە گۈل چەككەندەك بولىدۇ.
</S>
<S ID=57354>
 ياۋروپا ئىتتىپاقى تەتقىقات كېڭىشى ياۋروپانىڭ پەن تەتقىقات سۈپىتىنى يۇقىرى كۆتۈرۈش ئۈچۈن پەن تەتقىقات خامچوتىنى 2013 ～ 2007 – يىلىدىكى 7 مىليارد 500 مىليون ياۋرودىن 2020 ～ 2014 – يىلىدىكى 13 مىليارد 100 مىليون ياۋروغا كۆپەيتتى.
</S>
<S ID=57355>
ھەر بىر تەتقىقات خادىمىنىڭ بەش يىللىق مەبلەغ خىراجىتى 2 مىليون 500 مىڭ ياۋرو بولۇپ، ياردەم مۇددىتى باشقا دۆلەتلەردىن ئۇزۇن، سوممىسى يۇقىرى بولىدۇ.
</S>
<S ID=57356>
ياۋروپا ئىتتىپاقىنىڭ 2020 ～ 2014 – يىللىق رامكا پىلانى ‹‹ئۇپۇق سىزىقى 2020›› نىڭ مەبلىغى 74 مىليارد 800 مىليون ياۋرو، ئىجتىمائىي رىقابەت مەسىلىلىرىگە مۇناسىۋەتلىك ياردەم مەبلىغى 28 مىليارد 600 مىليون ياۋروغا يېتىدۇ، بۇنىڭ تەتقىقاتچىلارنى جەلپ قىلىش كۈچى ئىنتايىن كۈچلۈك بولىدۇ.
</S>
<S ID=57357>
 ئەنگلىيە ياۋروپا ئىتتىپاقىدىن چېكىنىپ چىققاندىن كېيىن، پەن تەتقىقات ياردەم مەبلىغى ۋە ئىختىساسلىق خادىملارنىڭ يۆتكىلىش مەسىلىسىدە ياۋروپا ئىتتىپاقىدا قالغاندەك تۈرلۈك مەنپەئەتلەردىن بەھرىمەن بولالمايدۇ، مانا بۇ ئەنگلىيە ھازىردىن باشلاپ دىققەت قىلىدىغان ۋە ھەل قىلىدىغان مەسىلىدۇر.
</S>
<S ID=57358>
 بىراق، ئەنگلىيە ئىلغار پەن – تېخنىكا تۈزۈمىگە ۋە ئۇزاق مۇددەت دۇنيانىڭ ئالدىنقى قاتارىدا تۇرۇپ كەلگەن پەن – تېخنىكا ئەمەلىي كۈچىگە ئىگە بولغاچقا، ئەنگلىيەنىڭ ياۋروپا ئىتتىپاقىدىن چېكىنىپ چىقىشىدىن ئەندىشە قىلىشنىڭ ھاجىتى يوق، ئەكسىچە ئەنگلىيە ۋە دۇنيادىكى باشقا ئەللەر بۇنى يېڭى باشلىنىش نۇقتىسى، يەنى يېڭى پۇرسەت، دەپ بىلىشى كېرەك.
</S>
<S ID=57359>
بۇ پۇرسەتنى چىڭ تۇتۇش ئەنگلىيە ۋە دۇنيا پەن – تېخنىكىسىنىڭ تەرەققىياتىغا پايدىلىق بولىدۇ.
</S>
<S ID=57360>
ياسىن ئىبراھىم تەرجىمىسى
</S>
</TEXT>
/BODY
/DOC