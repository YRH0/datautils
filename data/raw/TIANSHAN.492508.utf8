<DOC>
<DOCID>TIANSHAN.492508</DOCID>
<HEADER>
<CLASS>شىنجاڭ</CLASS>
<DATE>2016-01-25 11:52:38</DATE>
</HEADER>
<BODY>
<HEADLINE>
<S ID=5328>
مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى شىنجاڭدا قىشلىق ئومۇمىي خەلق بەدەن چېنىقتۇرۇش قىزغىنلىقى قوزغىدى
</S>
</HEADLINE>
<TEXT>
<S ID=5329>
   دۇڭ لياڭ
</S>
<S ID=5330>
   تېز مۇز تېيىلىش سارىيىدا تاماشىبىن چېن مىڭسۇڭ ناھايىتى خۇشال كۆرۈنەتتى، ئۇ ھېلىدىن – ھېلىغا ئورنىدىن تۇرۇپ تەنھەرىكەتچىلەرگە يۇقىرى ئاۋازدا مەدەت بېرەتتى.
</S>
<S ID=5331>
ئۇ 23 – يانۋار سەھەردىلا سانجىدىن شىنجاڭ مۇز تەنھەرىكىتى مەركىزىگە كەلدى. ‹‹بۇنداق يۇقىرى سەۋىيەلىك مۇسابىقىنى كۆرۈش كىشىگە ھۇزۇر بېغىشلايدۇ.
</S>
<S ID=5332>
مېنىڭمۇ كانكى كىيىپ، مۇزدا بىر مەيدان ئايلىنىپ باققۇم كېلىۋاتىدۇ››دېدى چېن مىڭسۇڭ.
</S>
<S ID=5333>
    بۇ بىرقانچە كۈندىن بۇيان مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ تۈرلىرى ئارقا – ئارقىدىن باشلاندى.
</S>
<S ID=5334>
ماھىرلار ئالتۇن، كۈمۈش مېداللارنى بەس – بەستە قولغا كەلتۈردى؛ تاماشىبىنلار مۇسابىقە مەيدانىدىن كۆزىنى ئۈزمەي، ئەستايىدىل مۇسابىقە كۆردى.
</S>
<S ID=5335>
بۇ مۇسابىقىنىڭ ئۆتكۈزۈلۈشى مىليونلىغان كىشىنى جەلپ قىلىش بىلەن بىرگە، شىنجاڭدا قىشلىق ئومۇمىي خەلق بەدەن چېنىقتۇرۇش قىزغىنلىقى قوزغىدى.
</S>
<S ID=5336>
    دۆلەت تەنتەربىيە باش ئىدارىسىنىڭ باشلىقى ليۇ پېڭ ئېيتقاندەك ‹‹شىنجاڭنىڭ مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى ئۆتكۈزۈشىنىڭ مۇھىم ئەھمىيىتى تېخىمۇ كۆپ ئاممىنى قار – مۇز تەنھەرىكىتىگە قاتناشقۇزۇش، قار – مۇز تەنھەرىكىتىنى ئومۇمىي خەلق بەدەن چېنىقتۇرۇش ئىشلىرىدىكى مۇھىم ساھە قىلىشتىن ئىبارەت››.
</S>
<S ID=5337>
    ئېسىل پائالىيەت ئومۇمىي خەلق بەدەن چېنىقتۇرۇش مۇھىتى ياراتتى
</S>
<S ID=5338>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنى كۈتۈۋېلىش ئۈچۈن، ئاپتونوم رايونىمىز 2014 – يىلى قىشتىن باشلاپ ‹‹ئومۇمىي خەلقنىڭ بەدەن چېنىقتۇرۇشىنى قىشلىق تەنھەرىكەت بىلەن تەڭ ئېلىپ بېرىش›› باش تېمىسىدىكى پائالىيەتلەرنى ئومۇمىي خەلق بەدەن چېنىقتۇرۇش پائالىيىتىگە سىڭدۈرۈپ، ھەر مىللەت ئاممىنىڭ ئاممىۋى تەنتەربىيە پائالىيىتىنى قانات يايدۇرۇش قىزغىنلىقىنى قوزغىدى.
</S>
<S ID=5339>
10 مىڭ كىشىلىك ئۇزۇنغا يۈگۈرۈش، 1000 كىشىلىك پىيادە مېڭىش، دېھقان – چارۋىچىلار تەنھەرىكەت مۇسابىقىسى ۋە چاڭغا تېيىلىش، مۇز تېيىلىش قاتارلىق مۇسابىقە ۋە پائالىيەتلەر ئارقا – ئارقىدىن ئۆتكۈزۈلدى.
</S>
<S ID=5340>
    بۇ يىل يېڭى يىلدا مەملىكەتلىك تاغقا چىقىپ بەدەن چېنىقتۇرۇش مۇسابىقىسىنىڭ شىنجاڭ مۇسابىقە مەيدانى پائالىيىتى ئايرىم – ئايرىم ھالدا قورغاس ، خوتەن ، ئۈرۈمچى ۋە كۆكتوقايدا ئۆتكۈزۈلدى، بۇ پائالىيەتكە 10 مىڭدىن ئارتۇق كادىر ۋە ئامما قاتناشتى.
</S>
<S ID=5341>
ئۈرۈمچى شەھەر ئاھالىسى ۋاڭ گۈيفېڭ ئائىلىسىدىكىلەرمۇ بۇ پائالىيەتكە قاتناشتى.
</S>
<S ID=5342>
ئۇ مۇنداق دېدى: بۇنداق ئۇسۇل ئارقىلىق يېڭى يىلنى كۈتۈۋالسا بەك مەنىلىك بولىدىكەن، ئائىلەمدىكىلەرنىڭ چېنىقىشقا پائال قاتنىشىشىنى ئۈمىد قىلىمەن.
</S>
<S ID=5343>
    ئەلگە نەپ يەتكۈزۈش تەدبىرلىرى ئاممىنى ئومۇمىي خەلق بەدەن چېنىقتۇرۇش پاراۋانلىقىدىن ئورتاق بەھرىمەن قىلدى
</S>
<S ID=5344>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى ئۆتكۈزۈلۈۋاتقان مەزگىلدە، ئۈرۈمچى شەھىرى ۋە سانجى خۇيزۇ ئاپتونوم ئوبلاستىدىن ئىبارەت ئىككى چوڭ مۇسابىقە رايونى بىر قاتار ئەلگە نەپ يەتكۈزۈش تەدبىرلىرىنى قوللىنىپ،ئاممىنى قىشلىق تەنھەرىكەت مۇسابىقىسىنىڭ قىزغىنلىقىدىن، ئومۇمىي خەلق بەدەن چېنىقتۇرۇش پاراۋانلىقىدىن ئورتاق بەھرىمان قىلدى.
</S>
<S ID=5345>
    ئۈرۈمچى شەھىرى ‹‹ھۆكۈمەت ئەلگە نەپ يەتكۈزۈش، ئومۇمىي خەلق قاتنىشىش، قار – مۇز تەنھەرىكىتى كارتىسى›› پائالىيىتىنى يولغا قويدى، ھۆكۈمەت ۋە يىپەك يولى خەلقئارا دەم ئېلىش رايونى، ‹‹ئاقبۇلۇت›› خەلقئارا چاڭغا تېيىلىش مەيدانى قاتارلىق مەنزىرە رايونلىرى بىرلىكتە مەبلەغ چىقىرىپ، قار – مۇز تەنھەرىكىتى كارتىسىدىن 50 مىڭنى ھەقسىز تارقىتىپ، تېخىمۇ كۆپ شەھەر ئاھالىسىنى قار – مۇز تەنھەرىكىتىگە قاتنىشىش ۋە ئۇنىڭ سېھرى كۈچىنى ھېس قىلىش ئىمكانىيىتىگە ئىگە قىلدى.
</S>
<S ID=5346>
قاتناش – تىرانسپورت تارماقلىرى يولۇچىلار تىرانسپورتى لىنىيەسىنى ۋاقىتلىق تەڭشەپ، شەھەر رايونىدىن مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى مەيدان – سارىيىغا بىۋاسىتە بارىدىغان مەخسۇس لىنىيە ئېچىپ، كۆپچىلىكنىڭ مۇسابىقىنى كۆرۈشىگە قولايلىق ياراتتى.
</S>
<S ID=5347>
    ‹‹مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ ئۆتكۈزۈلۈشى دۆلەت ئىچى، سىرتىدا گۈزەل شىنجاڭنىڭ قىياپىتىنى نامايان قىلىپلا قالماي، يەنە بىزنىڭ قار – مۇز تەنھەرىكىتىگە بولغان قىزىقىشىمىزنى قوزغىدى، ھازىر مەنمۇ بۇنى سىناپ بېقىشنى ئويلاۋاتىمەن، قار تېيىلىش مەيدانىغا بېرىپ، پۇخادىن چىققۇچە تېيىلىپ كەلسەم دەيمەن، بۈگۈن ئىشىك ئالدىمىزدىلا بۇنداق ئېسىل مۇسابىقىنى كۆردۇق، تېخىمۇ كۆپ كىشىلەرنىڭ بۇنىڭ تەسىرىدە، قار – مۇز تەنھەرىكىتىنى ياقتۇرۇپ قالىدىغانلىقىغا ئىشىنىمەن›› دېدى شامالباغ يولى كوچا ئىش باشقارمىسىنىڭ خىزمەتچىسى جاڭ جىجۈەن.
</S>
<S ID=5348>
    تېخىمۇ كۆپ مەيدان – ساراي ئومۇمىي خەلقنىڭ بەدەن چېنىقتۇرۇش سۈپىتىنى ئۆستۈرىدۇ
</S>
<S ID=5349>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى تەشكىلىي كومىتېتىنىڭ دائىمىي مۇئاۋىن باش كاتىپى، ئاپتونوم رايونلۇق تەنتەربىيە ئىدارىسى پارتگۇرۇپپىسىنىڭ شۇجىسى لى گۇاڭمىڭنىڭ ئاشكارىلىشىچە، مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى ئاخىرلاشقاندىن كېيىن، ئاپتونوم رايون مەيدان – ساراي ۋە ماددىي ئەشيالاردىن تولۇق پايدىلىنىپ، خەلقئارادا ئالدىنقى قاتاردا تۇرىدىغان بىر قاتار قار – مۇز مۇسابىقىلىرىنى ئاپتونوم رايونىمىزدا ئۆتكۈزۈشنى قولغا كەلتۈرىدۇ ھەم شەنبە، يەكشەنبە كۈنلىرى شىنجاڭ مۇز تەنھەرىكىتى مەركىزىنى سىرتقا ئېچىۋېتىپ، ھەر مىللەت ئاممىسىنىڭ قار – مۇز تەنھەرىكىتىنى قانات يايدۇرۇش ئېھتىياجىنى قاندۇرۇپ، قىشلىق ئومۇمىي خەلق بەدەن چېنىقتۇرۇش ھەرىكىتىنىڭ تەرەققىياتىغا تۈرتكە بولىدۇ.
</S>
<S ID=5350>
    مەيلى مۇسابىقىگە قاتناشقان تەنھەرىكەتچىلەر، تىرېنېرلار ياكى دۆلەت ئىچى، سىرتىدىكى قار – مۇز تەنھەرىكىتى مۇتەخەسىسسلىرى بولسۇن، ئاپتونوم رايونىمىزنىڭ ئەلا سۈپەتلىك قار – مۇز بايلىقى، يۇقىرى ئۆلچەمدىكى مەيدان – سارىيىغا يۇقىرى باھا بېرىپ، ئاپتونوم رايونىمىز خەلقئارا، دۆلەت ئىچىدىكى يۇقىرى سەۋىيەلىك قار – مۇز مۇسابىقىلىرىنى ئۆتكۈزۈش ئىقتىدارىنى ھازىرلىدى، دەپ قارىدى.
</S>
<S ID=5351>
ئىگىلىنىشىچە، خەلقئارا مۇز تېيىلىش بىرلەشمىسى ۋە خەلقئارا چاڭغا تېيىلىش بىرلەشمىسى ھازىر ئاپتونوم رايون بىلەن ئالاقىلىشىپ، ئاپتونوم رايونىمىزدا خەلقئارادا ئالدىنقى قاتاردا تۇرىدىغان قار – مۇز مۇسابىقىسىنى ئۆتكۈزۈشكە ئالاقىدار ئىشلارنى كېڭەشكەن ھەم شىنجاڭنى خەلقئارادىكى قىشلىق ئەڭ يۇقىرى دەرىجىدىكى داڭلىق مۇسابىقىلەرنى ئۆتكۈزىدىغان رايون قىلىپ قۇرىدىكەن.
</S>
<S ID=5352>
    تېخىمۇ مۇھىمى، ئاپتونوم رايون مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنى پۇرسەت دەپ بىلىپ، دۆلەتنىڭ ‹‹شىمالنىڭ قار – مۇز تەنھەرىكىتىنى جەنۇبتا قانات يايدۇرۇش، غەربكە كېڭەيتىش›› ئىستراتېگىيەسىنى يولغا قويۇشىغا پائال ماسلىشىپ، ھۆكۈمەتنىڭ جامائەت مۇلازىمىتى ئىقتىدارىنى كۈچەيتىش بىلەن بىللە، بازارنىڭ بايلىق تەقسىملەشتىكى ھەل قىلغۇچلۇق رولىنى تولۇق جارى قىلدۇرۇپ، تەنتەربىيە بايلىقلىرىنى ئەڭ زور دەرىجىدە ئېچىۋېتىپ، ئىجتىمائىي كۈچلەرنى تەنتەربىيە كەسىپلىرىنى گۈللەندۈرۈشكە يېتەكلەپ، تېخىمۇ كۆپ ئەلا سۈپەتلىك چاڭغا تېيىلىش مەيدانى ۋە مۇز تېيىلىش مەيدانى قۇرۇپ، قار – مۇز تەنھەرىكىتىنىڭ تەرەققىياتى ۋە ئۇنىڭ ئومۇملىشىشىنى تېزلىتىشنى قارار قىلدى.
</S>
<S ID=5353>
    ‹‹شىنجاڭنىڭ قار – مۇز بايلىقى ئۆزگىچە، ھەر مىللەت ئاممىسى قار – مۇز تەنھەرىكىتىنى چىن كۆڭلىدىن ياخشى كۆرىدۇ، بۇنىڭدا غايەت زور يوشۇرۇن كۈچ بار.
</S>
<S ID=5354>
دۆلەتنىڭ <300 مىليون كىشىنى قار – مۇز تەنھەرىكىتىگە قاتناشتۇرۇش> ئىستراتېگىيەلىك نىشانىنى شەرقىي شىمالغا تايىنىپلا ئەمەلگە ئاشۇرغىلى بولمايدۇ، شىنجاڭ مۇھىم تىرەك نۇقتىسى بولۇشى كېرەك›› دېدى دۆلەت تەنتەربىيە باش ئىدارىسى قىشلىق تەنھەرىكەت باشقۇرۇش مەركىزىنىڭ مۇئاۋىن مۇدىرى تۇڭ لىشىن.
</S>
</TEXT>
/BODY
/DOC