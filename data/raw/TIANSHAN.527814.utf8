<DOC>
<DOCID>TIANSHAN.527814</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-12 17:08:21</DATE>
</HEADER>
<BODY>
<HEADLINE>
<S ID=30335>
قەشقەر يېڭىشەھەر ناھىيەسىدە مېۋىگە كىرگەن باغ كۆلىمى200مىڭ مودىن ئاشتى
</S>
</HEADLINE>
<TEXT>
<S ID=30336>
   سابىرجان سىيىت خەۋەر قىلىدۇ: قەشقەر يېڭىشەھەر ناھىيەسى يېقىنقى يىللاردىن بۇيان 100 مىڭ مو ئەلا سورتلۇق باغ بىنا قىلىش تۈرىنى يولغا قويۇپ، ئۆرۈكلۈك، چىلانلىق ۋە ئۈزۈملۈك باغنى ئاساس قىلغان ئالاھىدە باغ – ئورمانچىلىقنى تەرەققىي قىلدۇرۇشنى دېھقانلارنىڭ كىرىمىنى ئاشۇرۇشتىكى مۇھىم تۈرتكىگە ئايلاندۇردى. ناھىيە يېقىنقى يىللاردىن بۇيان باغ – ئورمانچىلىقنى تەرەققىي قىلدۇرۇشتا كۆلەمنى كېڭەيتىش بىلەن بىللە، يېڭى تېخنىكىلارنى كىرگۈزۈش ۋە كېڭەيتىشنى چىڭ تۇتتى. باغ پەرۋىشى ۋە ئىشلەپچىقىرىش تېخنىكىسىنى كېڭەيتىپ، مېۋىلىك كۆچەتلەرنى پەرۋىش قىلىش ئۆلچىمى بويىچە پەرۋىش قىلىپ، دېھقانلارنى مېۋىلىك كۆچەتلەرنى ئىلمىي ئوغۇتلاش، دورىلاش ۋە سۇغىرىشقا يېتەكلەپ، باغ – ئورمانچىلىقنىڭ تەرەققىياتىنى ئىلگىرى سۈردى؛ 300دىن ئارتۇق تېخنىك ئېتىز باشلىرىغىچە بېرىپ، دېھقانلارنىڭ مېۋىلىك كۆچەتلەرنى چاتاش، ئۇلاش خىزمىتىگە يېتەكچىلىك قىلدى؛ باغ – ئورمانچىلىق تېخنىكىسى بويىچە تەربىيەلەش دائىرىسىنى كېڭەيتىپ، ھەر بىر ئائىلىدە بىردىن باغ – ئورمانچىلىق تېخنىكىسىنى بىلىدىغان ئادەم بولۇشقا كاپالەتلىك قىلدى.
</S>
<S ID=30337>
   ناھىيە يەنە بازار ئېھتىياجىنى كۆزدە تۇتۇپ، خاس مېۋىلىك كۆچەتلەرنى كېڭەيتىشكە ئەھمىيەت بېرىپ، بۇ يىل 40 مىڭ 692 مو يەرگە چىلان كۆچىتى تىكتى، بۇنىڭ بىلەن ھازىرغىچە ناھىيە بويىچە 322 مىڭ 917 مو باغ بىنا قىلىندى. بۇنىڭدىن مېۋىگە كىرگىنى 200 مىڭ مودىن ئېشىپ، ھوسۇل مىقدارى 120 مىڭ توننىغا يەتتى.
</S>
<S ID=30338>
‏
</S>
</TEXT>
/BODY
/DOC