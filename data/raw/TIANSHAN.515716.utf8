<DOC>
<DOCID>TIANSHAN.515716</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-04-08 21:15:22</DATE>
</HEADER>
<BODY>
<HEADLINE>
<S ID=24169>
كەنتكە چۈشكەن كادىرلار يېزا ئىگىلىكىنى ماشىنىلاشتۇرۇشنى چەت تاغلىق كەنتلەرگىچە كېڭەيتتى
</S>
</HEADLINE>
<TEXT>
<S ID=24170>
  غەيرەت جاسارەت، نامەتجان يۈسۈپ خەۋەر قىلىدۇ: ئەتىيازلىق تېرىلغۇ مەزگىلى كېلىشى بىلەن كەلپىن ناھىيەسىدىكى دېھقانلار ئالدىراش بولۇپ كەتتى.
</S>
<S ID=24171>
3 – ئاينىڭ 2 – كۈنى ناھىيە بازىرىدىن 40 كىلومېتىر يىراقلىقتىكى گەزلىك يېزىسىنىڭ سۇ بېشى كەنتىگە ناھىيەلىك يېزا ئىگىلىك ماشىنىلىرى ئىدارىسىدىن چۈشكەن خىزمەت گۇرۇپپىسى دېھقانلارغا يېزا ئىگىلىك ماشىنىلىرىنى ئىشلىتىش ئۇسۇلىنى ئەستايىدىل چۈشەندۈرۈپ، ئۇلارنىڭ ئىلمىي ئۇسۇلدا تېرىقچىلىق قىلىشىغا يېتەكچىلىك قىلدى.
</S>
<S ID=24172>
   سۇبېشى كەنتى چەت، قاتنىشى قولايسىز كەنت بولۇپ، بۇ كەنتتىكى دېھقانلار ئەنئەنىۋى ئۇسۇلدا تېرىقچىلىق قىلىپ كەلگەچكە دېھقانچىلىقتىن تۈزۈك كىرىم قىلالمايتتى.
</S>
<S ID=24173>
بۇنداق ئەھۋالنى ئۆزگەرتىش ئۈچۈن، بۇ كەنتكە چۈشكەن كادىرلار خىزمەتنىڭ مۇھىم نۇقتىسىنى دېھقانلارنىڭ مەدەنىيەت سەۋىيەسى، يېزا ئىگىلىك ماشىنىلىرىدىن پايدىلىنىش تېخنىكىسىنى ئۆستۈرۈش ئارقىلىق ئاشلىق ھوسۇلىنى ئاشۇرۇشقا قارىتىپ، ئىلمىي ئۇسۇلدا تېرىقچىلىق قىلىش، يېزا ئىگىلىك ماشىنىلىرى بىلەن تېرىقچىلىق قىلىش تېخنىكىسىنى كېڭەيتتى.
</S>
<S ID=24174>
كەنتكە چۈشكەن كادىرلارنىڭ تېخنىكا جەھەتتىن يېتەكچىلىك قىلىشى بىلەن بۇلتۇر بۇ كەنتتىكى يۈسۈپجان تۇردى ئون مو يېرىگە تېرىغان بۇغداينىڭ مو بېشى ھوسۇلىنى ئىلگىرىكى يىللاردىكىدىن 150 كىلوگىرام ئەتراپىدا ئاشۇردى.
</S>
<S ID=24175>
ئۇ مۇنداق دېدى: ئىلگىرى ئوغۇتنى قولىمىزدا چاچاتتۇق، بۇنداق قىلغاندا ئىش ئۈنۈمى تۆۋەن بولۇپلا قالماي، ئوغۇت زىرائەتلەرگە تەكشى چېچىلمايتتى، نەتىجىدە، ئاشلىق ھوسۇلىنى ئاشۇرالمايتتۇق.
</S>
<S ID=24176>
خىزمەت گۇرۇپپىسى كەلگەندىن كېيىن، ئۇلارنىڭ تەربىيەلىشىدە يېزا ئىگىلىك ماشىنىلىرىنى ئىشلىتىش تېخنىكىسى بىلەن ئىلمىي ئۇسۇلدا تېرىقچىلىق قىلىشنى ئۆگەندۇق.
</S>
<S ID=24177>
بۇ يىل كەنتكە چۈشكەن خىزمەت گۇرۇپپىسىمۇ داۋاملىق بىزنى يېزا ئىگىلىك ماشىنىلىرىنى ئىشلىتىش تېخنىكىسى بويىچە ھەقسىز تەربىيەلەش بىلەن بىللە، ماڭا ئوخشاش ئائىلىسىدە قىيىنچىلىقى بار دېھقانلارغا خىمىيەۋى ئوغۇت ئېلىپ بەردى، ئۇلارغا كۆپتىن – كۆپ رەھمەت.
</S>
<S ID=24178>
   بۇ يىلمۇ ئەتىيازلىق تېرىلغۇ باشلىنىش بىلەن تەڭ، كەنتكە چۈشكەن كادىرلار ئېتىز باشلىرىغا بېرىپ، دېھقانلارنىڭ ئىلمىي ئۇسۇلدا تېرىقچىلىق قىلىشىغا يېتەكچىلىك قىلدى.
</S>
<S ID=24179>
كەنت پارتىيە ياچېيكىسىنىڭ شۇجىسى ئوسمان قۇربان مۇنداق دېدى: ئىلگىرى دېھقانلىرىمىز ئەنئەنىۋى ئۇسۇلدا تېرىقچىلىق قىلىپ كەلگەچكە، ئاشلىق ھوسۇلىمۇ ئاشماي كەلگەنىدى.
</S>
<S ID=24180>
خىزمەت گۇرۇپپىسى كەلگەندىن كېيىن، بىزنى ئىلمىي ئۇسۇلدا تېرىقچىلىق قىلىشقا يېتەكلىدى.
</S>
<S ID=24181>
بۇنىڭدىن كېيىن ئىلمىي ئۇسۇلدا تېرىقچىلىق قىلىش ئارقىلىق كىرىمىمىزنى ئاشۇرۇپ نامراتلىقتىن قۇتۇلۇشقا تىرىشىمىز.
</S>
<S ID=24182>
   كەنتكە چۈشكەن خىزمەت گۇرۇپپىسىنىڭ باشلىقى مەخمۇت ئەيسا مۇنداق دېدى: بىز كەنتكە كەلگەندىن كېيىن، دېھقانلارغا يېزا ئىگىلىك ماشىنىلىرىنى ئىشلىتىش تېخنىكىسىنى ئۆگەتتۇق، نامرات دېھقانلارنىڭ خىمىيەۋى ئوغۇت، ئۇرۇقلۇق سېتىۋېلىشىغا ياردەم قىلدۇق.
</S>
<S ID=24183>
تېرىقچىلىقتا ئومۇمەن يېزا ئىگىلىك ماشىنىلىرىنى ئىشلەتتۇق.
</S>
</TEXT>
/BODY
/DOC