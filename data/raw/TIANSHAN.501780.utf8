<DOC>
<DOCID>TIANSHAN.501780</DOCID>
<HEADER>
<CLASS>شىنجاڭ</CLASS>
<DATE>2016-02-25 13:01:19</DATE>
</HEADER>
<BODY>
<HEADLINE>
<S ID=15626>
«مەن كەنتتە يەنە بىر يىل تۇرىمەن»
</S>
</HEADLINE>
<TEXT>
<S ID=15627>
    24-فېۋرال ئاپتونوم رايوننىڭ «ئەل رايىنى بىلىش، ئەلگە نەپ يەتكۈزۈش، ئەلنى مايىل قىلىش» پائالىيىتى بويىچە خۇلاسىلەش، تەقدىرلەش، سەپەرۋەرلىك قىلىش، ئۇزىتىش يىغىنىدا، مۇخبىر ئۈرۈمچى تاموژنىسىنىڭ تاشقورغان تاجىك ئاپتونوم ناھىيەسىدە تۇرۇپ ئىشلىگەن 2-تۈركۈمدىكى خىزمەت گۇرۇپپىسىنىڭ باشلىقى ۋېن گېنشۈينى ئۇچرىتىپ قالدى، مۇخبىر ئۇنى 3-تۈركۈمدىكى كەنتتە تۇرۇپ ئىشلەيدىغان كادىرلارنى ئۇزىتىشقا كەلگەن ئوخشايدۇ، دەپ ئويلىغانىدى.
</S>
<S ID=15628>
لېكىن ئۇ كۈلۈمسىرەپ تۇرۇپ: بۇ يىل يەنە كەنتتە بىر يىل تۇرۇپ ئىشلەيدىغانلىقىنى ئېيتتى.
</S>
<S ID=15629>
    ۋېن گېنشۈي بۇ يىل 61 ياشقا كىرگەن ئىدى.
</S>
<S ID=15630>
تاشقورغان ناھىيەسى ئاپتونوم رايونىمىزدىكى دېڭىز يۈزىدىن ئەڭ ئېگىز ناھىيە بولغاچقا، مۇخبىر ئۇنىڭدىن «ئۇ يەردە تەن سالامەتلىكىڭىز يار بېرەرمۇ؟ سىز نېمىشقا يەنە كەنتتە بىر يىل تۇرۇپ ئىشلىمەكچى بولۇپ قالدىڭىز؟» دەپ سورىغاندا، ئۇ سەمىمىيلىك بىلەن: «بۇلتۇر بىر يىل ئەلگە نەپ يەتكۈزىدىغان خىزمەتلەرنى ئىشلىدۇق، لېكىن بەزى خىزمەتلەر تېخى تۈگىمىدى.
</S>
<S ID=15631>
ئامما ئۈچۈن ئەمەلىي ئىشلارنى قىلىش، بولۇپمۇ نامراتلارنى يۆلەپ بېيىتىش جەھەتتىكى خىزمەتلەرنى يەنىمۇ ئوبدان پىلانلاپ، ئوبدان ئىشلەپ، ئارماندا قالماسلىق مېنىڭ ئارزۇيۇم»، دېدى.
</S>
<S ID=15632>
    «ئارماندا قالماسلىق» ۋېن گېنشۈينىڭ كەنتتە داۋاملىق تۇرۇپ ئىشلىشىدىكى ئاساسلىق سەۋەب.
</S>
<S ID=15633>
ئۇ بۇلتۇرقى بىر يىللىق كەنتتىكى تۇرمۇشىنى ئەسلەپ مۇنداق دېدى: كەنتتە تۇرۇپ ئىشلەش ھەقىقەتەن جاپالىق، لېكىن جاپادىن كېيىنكى مەمنۇنلۇق تۇيغۇسىنىڭ ئورنىنى ھەرقانداق مۇكاپات باسالمايدۇ، بۇنداق مەمنۇنلۇق تۇيغۇسىنى ماڭە تاجىك يۇرتداشلار ئاتا قىلدى.
</S>
<S ID=15634>
ئۇ يەردىكى يۇرتداشلارنڭ ئۆيلىرى دېڭىز يۈزىدىن 4000 مېتىردىن 5000 مېتىرغىچە ئېگىز جايدا، مۇنداق تاغ جىلغىلىرىدا ئاپتوموبىل ماڭالمايدۇ، ئوكسىگېن كەمچىل، مۇنداق مۇھىتنىڭ ئادەمنىڭ سالامەتلىكىگە كۆرسىتىدىغان تەسىرىمۇ زور بولىدۇ، بۇنداق شارائىتتا بەزى كۈنلىرى 20 كىلومېتىر پىيادە ماڭغان ۋاقىتلىرىمىزمۇ بولدى.
</S>
<S ID=15635>
بۇلتۇر گۇرۇپپىمىزدىكى بىر ياشنىڭ تىزى يارىلاندى.
</S>
<S ID=15636>
ئۇ يەردىكى ئامما بىزنى سىلەر كۆۋرۈك، يول ياساپ بەردىڭلار، ئۇن زاۋۇدى قۇرۇپ بەردىڭلار، نۇرغۇن ياخشى ئىشلارنى قىلىپ بەردىڭلار، دەپ ماختاشتى.
</S>
<S ID=15637>
    ۋېن گېنشۈينىڭ تاجىك يۇرتداشلىرى بىلەن رىشتە باغلىغىنىغا 20 يىلدىن ئاشقانىدى.
</S>
<S ID=15638>
ئۇ ياش ۋاقتىدا تاشقورغان ناھىيەسىدە 20 يىل ئەسكەر بولغان، كەسىپ ئالماشتۇرغاندىن كېيىن، يەنە تاشقورغان ناھىيەسىدىكى قونجىراپ تامۇژنىسىدا كۆپ يىل ئىشلىگەنىدى.
</S>
<S ID=15639>
شۇڭا ئېگىزلىكتە خىزمەت قىلىش ئۇنىڭ تەن سالامەتلىكىگە زور تەسىر كۆرسىتەلمىدى.
</S>
<S ID=15640>
ئۇنىڭ تاجىك يۇرتداشلىرىغا بولغان مېھرى- مۇھەببىتى چوڭقۇر بولغاچقا، ئۇ يەنىلا قەتئىيلىك بىلەن كەنتتە يەنە بىر يىل تۇرۇپ ئىشلەپ، ئارماندا قالماسلىقنى قارار قىلدى.
</S>
<S ID=15641>
ۋېن گېنشۈي بۇ يىل نامراتلارنى دەل جايىدا يۆلەش تۈرىدىن بىر نەچچىسىنى يولغا قويۇشنى كۆڭلىگە پۈكتى.
</S>
<S ID=15642>
ئۇ مۇنداق دېدى: ھەمكارلىق كوپېراتىپى قۇرىمىز، كالا - قوي قوتىنى سالىمىز، بۇلتۇر قوتان سېلىپ بولالمىغانىدۇق.
</S>
<S ID=15643>
بۇ يىل 20، 30 قوتان سالىمىز، ئىككى يەردە قۇدۇق قازىمىز.
</S>
<S ID=15644>
ئۇنىڭدىن باشقا، دېھقانلار شادلىقى ئارامگاھىنى كۆپەيتىپ، يۇرتداشلارنىڭ كىرىمىنى ئاشۇرىمىز.
</S>
<S ID=15645>
    ئىگىلىنىشىچە، نۆۋەتتە ئاپتونوم رايونىمىز بويىچە 6183 كىشى ئۇدا ئىككى يىل كەنتتە تۇرۇپ ئىشلىگەن، بۇ يىل يەنە 1874 كىشى 3-يىلىمۇ كەنتتە تۇرۇپ داۋاملىق ئىشلەشنى تەشەببۇسكارلىق بىلەن ئىلتىماس قىلغان.
</S>
</TEXT>
/BODY
/DOC