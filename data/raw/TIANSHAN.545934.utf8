<DOC>
<DOCID>TIANSHAN.545934</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-01 12:12:23</DATE>
</HEADER>
<BODY>
<HEADLINE>
<S ID=44919>
ئۆسمۈرلەر قەلبىدىكى يارقىن سىيما
</S>
</HEADLINE>
<TEXT>
<S ID=44920>
    مۇيەسسەر ئاباھامىت، ئاينۇر ئېزىز
</S>
<S ID=44921>
   بۇ يىل 12 – ئاۋغۇست سەبىي قەلبىدە سەنئەت ئوتى يېلىنجىغان، كېسەل ئازابىنى يەتكۈچە تارتىۋاتقان نادىر ئابدۇنەبى ئۈچۈن ئۇنتۇلماس بىر كۈن بولدى.
</S>
<S ID=44922>
ئۇنىڭ يەتتە ياشقا كىرگەن تۇغۇلغان كۈنىدە ھاياتىدىكى ئەڭ چوڭ ئارزۇسى بالىلار قەلبىدىكى چولپان ئابلاجان ئاۋۇت ئايۇپ بىلەن سىردىشىش ئارزۇسى رېئاللىققا ئايلانغانىدى.
</S>
<S ID=44923>
   نادىر ئابدۇنەبى كىچىكىدىن سەنئەتكە ھېرىسمەن، ئادەمنىڭ مەستلىكى كەلگۈدەك زېرەك، ئوماق بالا ئىدى.
</S>
<S ID=44924>
ئەپسۇس قەلبىگە گۈزەل ئارزۇ – ئارمانلارنى پۈكۈپ، بالىلىق دەۋرنىڭ پەيزىنى سۈرۈۋاتقان نادىرنىڭ لىمفا راكىغا گىرىپتار بولغانلىق شۇم خەۋىرى ئائىلىسىدىكىلەرنى چەكسىز قايغۇغا چۆمدۈرسە، بالىلىق ئارزۇ – ئارمانلىرى يېلىنجاۋاتقان نادىرغا ئەجەل ھىدىنى پۇراتتى.
</S>
<S ID=44925>
ئۇ بىغۇبار قەلبىدە ئابلاجان بىلەن كۆرۈشۈۋېلىش ئارزۇسىنىڭ قاچاندىن بېرى پەيدا بولغانلىقىنى ئۆزىمۇ بىلمەيتتى، ھەر ۋاقىت ئۇنىڭ ناخشىسىنى ئېيتاتتى، ھەرىكىتىنى دورايتتى.
</S>
<S ID=44926>
كېسەل كارىۋىتىدا ئىڭراپ ياتقان نادىر يەتتە ياشقا كىرگەن تۇغۇلغان كۈنىنى ئابلاجان ئاكىسى بىلەن بىللە ئۆتكۈزگۈسى بارلىقىنى، ئەپسۇس بۇنىڭ پەقەت بىر شېرىن خىيال ئىكەنلىكىنى ئانىسىغا ئېيتىۋېدى، يۈرەك پارىسىدىن ئايرىلىپ قېلىش خەۋپىدە يۈرىكى پۇچىلىنىۋاتقان ئانا ئوغلىنى باغرىغا چىڭ بېسىپ تۇرۇپ، ئوغلىنىڭ ئارزۇسىنى رېئاللىققا ئايلاندۇرۇش ئۈچۈن تىرىشىدىغانلىقىنى بىلدۈردى.
</S>
<S ID=44927>
   ئابلاجان بۇ ئىشتىن خەۋەر تاپقاندىن كېيىن، نادىرنىڭ ئۆزىگە بولغان ھۆرمىتى، مۇھەببىتىدىن قاتتىق تەسىرلەندى ۋە نادىرنىڭ يەتتە ياشقا كىرگەن تۇغۇلغان كۈنىنى ئەتراپلىق پىلانلاپ، ئەھمىيەتلىك، ئۇنتۇلغۇسىز ئۆتكۈزۈپ بېرىشنى ئويلىدى.
</S>
<S ID=44928>
12 – ئاۋغۇست نادىرنىڭ تۇغۇلغان كۈنىدە ئابلاجان بىر قىسىم ئۆسمۈر چولپانلارنى ئېلىپ، نادىر داۋالىنىۋاتقان شىنجاڭ تېببىي ئۇنىۋېرسىتېتى قارىمىقىدىكى ئۆسمە كېسەللەر دوختۇرخانىسىغا كەلدى.
</S>
<S ID=44929>
ئۇ نادىرنى تۇيۇقسىز خۇش قىلىۋېتىش ئۈچۈن، ئاق خالات كىيىپ، ماسكا تاقاپ، دوختۇر قىياپىتىدە نادىر ياتقان ياتاققا كىردى.
</S>
<S ID=44930>
نادىر ئالدىدىكى ‹‹دوختۇر››نىڭ ئۆزى كېچە – كۈندۈز كۆرۈشكە تەقەززا بولغان ئابلاجان ئىكەنلىكىنى بىلەلمىدى.
</S>
<S ID=44931>
ئابلاجان پىلان بويىچە نادىرنى يېتىلەپ، كارىدورغا ئېلىپ چىقتى.
</S>
<S ID=44932>
كارىدوردا ساقلاپ تۇرغان ئۆسمۈر چولپانلار نادىرنىڭ تۇغۇلغان كۈنىگە ئاتاپ تەييارلىغان سەرخىل نومۇرلارنى سۇندى.
</S>
<S ID=44933>
نادىر ئەتراپتىكىلەرنىڭ مەدىتى بىلەن ئابلاجاننىڭ ئۆزى ئەڭ ياخشى كۆرىدىغان ناخشىسىغا ئۇسسۇل ئوينىدى.
</S>
<S ID=44934>
ئاخىرىدا ئابلاجان ئوتتۇرىغا چۈشۈپ، ئۇسسۇل ئوينىغاچ، خالات ۋە ماسكىنى بىر – بىرلەپ ئېلىۋەتتى.
</S>
<S ID=44935>
ئابلاجاننىڭ چىرايى ئېنىق كۆرۈنگەن شۇ دەقىقىدە، قاتتىق ھاياجانلانغان نادىر يىغلىغان پىتى ئابلاجاننىڭ قۇچىقىغا ئۆزىنى ئاتتى.
</S>
<S ID=44936>
نادىر ئابلاجان ئاكىسىنىڭ قۇچىقىدا پۈتۈن دەردىنى تۆكۈۋالغۇسى كەلگەندەك قانغۇچە يىغلىۋالدى.
</S>
<S ID=44937>
مەيداندىكى ھەممەيلەن بۇ كۆرۈنۈشتىن تەسىرلىنىپ كۆزلىرىگە ئىختىيارسىز ياش ئالدى.
</S>
<S ID=44938>
ئۆسمۈر چولپانلار، دوختۇر – سېسترالار نادىرنىڭ تۇغۇلغان كۈنىنى تەبرىكلەپ سوۋغات بەردى، ئابلاجانمۇ ناخشا پىلاستىنكىسى، مايكىسى ۋە ئۆزى دائىم تاقايدىغان كۆزەينىكىنى نادىرغا سوۋغا قىلدى.
</S>
<S ID=44939>
نادىر ئابلاجان، ئۆسمۈر چولپانلار ۋە دوختۇر، سېسترالار بىلەن بىرلىكتە تورت يەپ، تۇغۇلغان كۈن ناخشىسى ئېيتتى، ئۇنىڭ كۆز يېشى بىلەن ھۆللەنگەن چىرايىدا ئەزەلدىن كۆرۈلۈپ باقمىغان خۇشاللىق ۋە بەخت جىلۋىلەندى...
</S>
<S ID=44940>
   ئابلاجان ئاۋۇت ئايۇپ ياشلارنىڭلا ئەمەس، بالىلارنىڭ قەلبىدىكى نۇرلۇق چولپان، ئۆسمۈرلەرنىڭ قەلب تۆرىدىن ئورۇن ئالغان ناخشىچى.
</S>
<S ID=44941>
ئۇ سەنئەت بىلەن شۇغۇللانغاندىن بۇيان ئۇيغۇر ناخشا – مۇزىكىلىرىنىڭ ئاساسىي مىلودىيەسىگە ھۆرمەت قىلغان ئاساستا، ئەنئەنىۋىلىك بىلەن زامانىۋىلىقنى بىرلەشتۈرۈپ ئۆزگىچە ئۇسلۇب ياراتتى.
</S>
<S ID=44942>
ئۇ ياشلار ئۈچۈن خىزمەت قىلىپلا قالماي، كەلگۈسىنىڭ ئۈمىدى، كېلەچەكنىڭ ئىگىلىرى بولغان سەبىيلەرنىڭ ئوي – پىكرى، ئارزۇ – ئارمانلىرى ئەكس ئەتتۈرۈلگەن نۇرغۇن ناخشا – مۇزىكىنى ئىجاد قىلىپ، بالىلارغا خۇشاللىق ئاتا قىلدى.
</S>
<S ID=44943>
ئامېرىكىنىڭ ‹‹دەۋر ھەپتىلىك ژۇرنىلى›› ئابلاجاننى زىيارەت قىلىپ، 2014 – يىل 10 – ئاينىڭ 6 – كۈنى بۇ ژۇرنالدا ‹‹شىنجاڭ ئاۋازى ئۇيغۇر مودا ئېقىم ناخشىچىسى بولۇش سۈپىتى بىلەن، ئۇ شىنجاڭنىڭلا ئەمەس، پۈتكۈل جۇڭگولۇقلارنىڭ ئۈلگىسى›› دېگەن تېمىدا ماقالە ئېلان قىلدى.
</S>
<S ID=44944>
   ئابلاجان ئاۋۇت ئايۇپ 1984 – يىلى 11 – ئايدا گۇما ناھىيەسىدە تۇغۇلغان.
</S>
<S ID=44945>
1998 – يىلىدىن 2001 – يىلىغىچە تۇرپان پېداگوگىكا مەكتىپىنىڭ رەسىم كەسپىدە ئوقۇغان، 2007 – يىلىدىن 2009 – يىلىغىچە شىنجاڭ سەنئەت ئىنستىتۇتىدا مۇزىكا كەسپىدە بىلىم ئاشۇرۇپ، سەنئەت جەھەتتىكى قابىلىيىتىنى نامايان قىلىشقا باشلىغان.
</S>
<S ID=44946>
2010 – يىلى 1 – ئايدا شىنجاڭ تېلېۋىزىيە ئىستانسىسىنىڭ ‹‹مەشرەپ›› پىروگراممىسىدا ئۆسمۈر ھەمراھلىرى بىلەن تۇنجى قېتىم سەھنىگە چىقىپ، ئىجادىي ناخشىسى ‹‹مەشرەپ ناۋاسى››نى ئېيتىپ، تاماشىبىنلارنىڭ ئالقىشىغا ئېرىشكەن.
</S>
<S ID=44947>
ئۇنىڭ تۇنجى پىلاستىنكىسى ‹‹باشلامدۇق›› 2011 – يىلى 7 – ئايدا مىللەتلەر ئۈن – سىن نەشرىياتى تەرىپىدىن نەشر قىلىنىپ تارقىتىلغان.
</S>
<S ID=44948>
2012 يىلى 8 – ئايدا ‹‹2012 – يىللىق مەملىكەتلىك ياشلار، ئۆسمۈرلەر ناخشا مۇسابىقىسى››دە ئىجادىي ناخشىسى ‹‹مەشرەپ ناۋاسى››نى خەنزۇچە ئېيتىپ كۈمۈش مېدالغا ئېرىشكەن.
</S>
<S ID=44949>
2013 – يىلى 12 – ئايدا خەنزۇچە ناخشا پىلاستىنكىسى ‹‹مەن دەپ ئويلىسىڭىز››نى چىقارغان، پىلاستىنكىسىدىكى ‹‹بۈگۈن›› دېگەن ناخشىسى سۈنئىي ھەمراھ مۇزىكا تېلېۋىزىيەسىنىڭ داڭلىق پىروگراممىسىدا ئاڭلىتىلىپ، مەملىكەت سەھنىسىدە تونۇلغان.
</S>
<S ID=44950>
ئۇ 2013 – يىلى 12 – ئايدا ئاپتونوم رايونلۇق مەدەنىيەت نازارىتى تەرىپىدىن ‹‹يېڭى يىپەك يولىدىكى چولپان›› دېگەن شەرەپلىك نامغا ئېرىشكەن.
</S>
<S ID=44951>
2014 – يىل 12 – ئاينىڭ 21 – كۈنى شىنجاڭ خەلق رادىيو ئىستانسىسى سەنئەت چاستوتىسىدا ئاڭلىتىلغان ‹‹2014 – يىللىق شىنجاڭدىكى ئىجادىي ناخشىلارنى باھالاش›› پائالىيىتىدە، ‹‹بۈگۈن›› ناملىق ناخشىسى ‹‹مۇنەۋۋەر ئون ئىجادىيەت››نىڭ بىرى بولۇپ مۇكاپاتلانغان.
</S>
<S ID=44952>
بۇلتۇر 1 – ئاينىڭ 10 – كۈنى ئۇ گۇاڭجۇدا ئۆتكۈزۈلگەن ‹‹بالىلارچە خۇش ئاۋاز›› مۇسابىقىسىگە قاتنىشىپ، خەنزۇچە ئېيتىلغان ناخشىلار بويىچە ‹‹ئون كۈچلۈك بالىلارچە خۇش ئاۋاز مۇكاپاتى››غا ئېرىشكەن.
</S>
<S ID=44953>
   ئابلاجان ئاۋۇت ئايۇپ يېتىلگەن ناخشىچى بولۇپلا قالماي، تالانتلىق ئىجادىيەتچى.
</S>
<S ID=44954>
ئۇ ئېيتقان 50 ناخشا ئىچىدىكى 30 ناخشىنىڭ مۇزىكىسىنى ئۆزى ئىجاد قىلغان، 40 ناخشىنىڭ تېكىستىنى ئۆزى يازغان، ئۇسسۇللۇق ناخشىلارنىڭ ئۇسسۇللىرىنى ئۆزى ئىشلىگەن.
</S>
<S ID=44955>
ئۇ ئېيتقان بالىلار ناخشىلىرىدىن ‹‹مەشرەپ ناۋاسى››، ‹‹تاققا – تۇققا››، ‹‹ئوينايدىغان تالا بارمۇ››، ‹‹تېلېفونۇڭنى ئال››، ‹‹ئوغۇل بالا››، ‹‹يېڭى يىل››، ‹‹ئاپتاپ چىق››، ‹‹ئېلىپبە ناخشىسى››، ‹‹تەتىل››، ‹‹سۆيۈملۈك مۇئەللىم›› قاتارلىق ئون بالىلار ناخشىسىدا ھازىرقى زامان بالىلىرىنىڭ قەلب ساداسىنى سەنئەت شەكلى ئارقىلىق يېقىملىق مۇزىكا، گۈزەل ئۇسسۇل ھەرىكەتلىرى بىلەن ئىپادىلەپ بەرگەن.
</S>
<S ID=44956>
ئۇ ئىجادىيەت ھاياتىدا كەسپىگە جان كۆيدۈرۈپلا قالماستىن، جەمئىيەتكە جاۋاب قايتۇرۇش، بولۇپمۇ سەبىي بالىلارغا ئىللىقلىق يەتكۈزۈشنى ئۇنتۇمىدى.
</S>
<S ID=44957>
ھەر يىلى ھېيت – بايراملاردا مەخسۇس ۋاقىت چىقىرىپ، مەكتەپ، يەسلى، بالىلار پاراۋانلىق ئورۇنلىرىغا بېرىپ، بالىلارغا خۇشاللىق ئاتا قىلدى.
</S>
<S ID=44958>
ئۇ چىن يۈرىكىدىن ئۇرغۇپ چىقىۋاتقان سەمىمىيىتى ۋە مۇھەببىتى بىلەن بالىلارنىڭ قەلب تۆرىدىن ئورۇن ئالدى.
</S>
<S ID=44959>
ئۇنىڭ ناخشىلىرى ئاپتونوم رايونىمىزدا تەسىر قوزغاپلا قالماي، ئىچكىرى ئۆلكىلەردىكى ياشلار، ئۆسمۈرلەرنىڭمۇ ياخشى كۆرۈپ ئاڭلايدىغان ناخشىلىرىغا ئايلاندى.
</S>
</TEXT>
/BODY
/DOC