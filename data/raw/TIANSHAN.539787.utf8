<DOC>
<DOCID>TIANSHAN.539787</DOCID>
<HEADER>
<CLASS>خەلقئارا</CLASS>
<DATE>2016-08-09 11:52:37</DATE>
</HEADER>
<BODY>
<HEADLINE>
<S ID=38093>
باي – نامراتلىق پەرقىنىڭ چوڭىيىشى ئامېرىكا جەمئىيىتىدىكى تەڭسىزلىكنى كۈچەيتىۋەتتى
</S>
</HEADLINE>
<TEXT>
<S ID=38094>
   ئامېرىكىدىكى نامرات نوپۇس تەخمىنەن 46 مىليون 700 مىڭ بولۇپ، ئومۇمىي نوپۇسنىڭ %15نى ئىگىلەيدۇ
</S>
<S ID=38095>
   نامراتلىق ئامېرىكىدا يەنىلا بىر چوڭ مەسىلە.
</S>
<S ID=38096>
ئامېرىكا ھۆكۈمەت تەرەپ ئىستاتىستىكىسىغا قارىغاندا، پۈتۈن ئامېرىكىدىكى نامرات نوپۇس تەخمىنەن 46 مىليون 700 مىڭ بولۇپ، ئومۇمىي نوپۇسنىڭ %15ىنى ئىگىلەيدىكەن.
</S>
<S ID=38097>
بۇنىڭ ئىچىدە ھەر بەش بالىنىڭ بىرى، ئائىلە باشلىقى ئايال بولغان ھەر ئۈچ ئائىلىنىڭ بىرىنىڭ كىرىم سەۋىيەسى نامراتلىق ئۆلچىمى چېكىدىنمۇ تۆۋەن ئىكەن.
</S>
<S ID=38098>
ئامېرىكا ھۆكۈمىتىنىڭ 2015 – يىلىدىكى نامراتلىق چېكى ئۆلچىمىگە ئاساسلانغاندا، ئامېرىكىدا يىللىق شەخسىي كىرىمى 11 مىڭ 770 دوللاردىن، ئەر – خوتۇننىڭ يىللىق كىرىمى 15 مىڭ 930 دوللاردىن، بىر بالىلىق ئائىلىنىڭ يىللىق كىرىمى 20 مىڭ 90 دوللاردىن، ئىككى بالىلىق ئائىلىلەرنىڭ يىللىق كىرىمى 24 مىڭ 250 دوللاردىن تۆۋەن بولسا، نامرات نوپۇس ھېسابلىنىدۇ.
</S>
<S ID=38099>
نۇرغۇن تەرەققىي قىلىۋاتقان دۆلەتلەرگە نىسبەتەن ئېيتقاندا، بۇ كىرىم تۆۋەن ھېسابلانماسلىقى مۇمكىن.
</S>
<S ID=38100>
لېكىن مال باھا ۋە ئىستېمال سەۋىيەسى ئوخشاش بولمىغاچقا، بۇنچىلىك كىرىم بىلەن ئامېرىكىدا كۈن ئۆتكۈزۈش قىيىن.
</S>
<S ID=38101>
   ئامېرىكا 1964 – يىلىدىن باشلاپ نامراتلىق مەسىلىسىنى ھەل قىلىشقا كۈچەۋاتقان بولسىمۇ، ئارىدىن 50 نەچچە يىل ئۆتۈپ كەتكەندىن كېيىنمۇ بۇنىڭ نەتىجىسى كۆڭۈلدىكىدەك بولمىدى.
</S>
<S ID=38102>
1964 – يىلى ئامېرىكىدىكى نامرات نوپۇسنىڭ نىسبىتى %19 بولۇپ، 2015 – يىلىغا كەلگەندە %15كە تۆۋەنلىگەن.
</S>
<S ID=38103>
ھۆكۈمەت زور مىقداردا ئادەم كۈچى، ماددىي كۈچ ۋە مالىيە كۈچى سەرپ قىلغان بولسىمۇ، نامرات نوپۇسنىڭ ئىگىلىگەن نىسبىتى پەقەت 4 پىرسەنت پوئېنت تۆۋەنلىگەن.
</S>
<S ID=38104>
   مۇتەخەسىسلەرنىڭ تەھلىلىگە قارىغاندا، نامراتلىق مەسلىسى ئامېرىكىدىكى باشقا جايدىن كېلىپ ئولتۇراقلاشقان مىللەتلەر ئارىسىدا ئومۇميۈزلۈك مەۋجۇت ئىكەن، ئوخشاش بولمىغان مىللەتنىڭ نامراتلىق نىسبىتىمۇ پەرقلىنىدىكەن.
</S>
<S ID=38105>
ئافرىقىلىقلار پۇشتىدىن بولغانلارنىڭ نامراتلىق نىسبىتى ئەڭ يۇقىرى بولۇپ، %26.2كە يېتىدىكەن.
</S>
<S ID=38106>
ئىسپان تىلىدا سۆزلىشىدىغانلارنىڭ نامراتلىق نىسبىتى ئىككىنچى ئورۇندا تۇرىدىغان بولۇپ، %23.6كە يېتىدىكەن.
</S>
<S ID=38107>
ئاق تەنلىكلەر ۋە ئاسىيالىقلار پۇشتىدىن بولغانلارنىڭ نامراتلىق نىسبىتى بىر قەدەر تۆۋەن بولۇپ، ئايرىم – ئايرىم %10.1 ۋە %12ئىكەن.
</S>
<S ID=38108>
مائارىپ تەربىيەسىنى قوبۇل قىلىش دەرىجىسىنىڭ كىرىمگە بولغان تەسىرى ئىنتايىن زور بولۇش بىلەن بىللە يەنە نامراتلىق نىسبىتىگىمۇ چېتىلىدىكەن.
</S>
<S ID=38109>
تولۇق ئوتتۇرا مەكتەپ مائارىپىدىن تۆۋەن مەدەنىيەت سەۋىيەسىدىكى ئائىلىلەرنىڭ نامراتلىق نىسبىتى %28.9، تولۇق ئوتتۇرا مەكتەپ مائارىپى مەدەنىيەت سەۋىيەسىدىكى ئائىلىلەرنىڭ نامراتلىق نىسبىتى %14.2، مەخسۇس كۇرس سەۋىيەسىدىكى ئائىلىلەرنىڭ نامراتلىق نىسبىتى %10.2، ئالىي مەكتەپتىن يۇقىرى مائارىپ سەۋىيەسىدىكى ئائىلىلەرنىڭ نامراتلىق نىسبىتى %5 ئىكەن.
</S>
<S ID=38110>
   بۇنىڭدىن باشقا، ئامېرىكىدىكى بالىلىق جورىسىز ئائىلىلەر ھەمىشە نامراتلىق پاتقىقىغا ئاسانلا پېتىپ قالىدىكەن. بولۇپمۇ قورامىغا يەتمىگەن پەرزەنتلىرى بار جورىسىز ئانىلار ئوڭايلا نامراتلىشىپ كېتىدىكەن.
</S>
<S ID=38111>
   ‹‹بىزنىڭ %90 ئادىمىمىز دۆلەتكە باج تاپشۇرسىمۇ، بىزگە ھەقىقىي ۋەكىللىك قىلالمايدۇ››
</S>
<S ID=38112>
   كىشىنى تېخىمۇ چۆچۈتىدىغىنى شۇكى، جەمئىيەت تەرەققىي قىلىۋاتقان بولسىمۇ، ئامېرىكىدا باي – نامراتلىق پەرقى بارغانسېرى چوڭايماقتا.
</S>
<S ID=38113>
ئامېرىكا ‹‹Merrill BofA››گۇرۇھىنىڭ مۆلچەرىگە قارىغاندا، يېقىنقى 30 يىلدىن بۇيان، ئامېرىكا نوپۇسىنىڭ %90نى ئىگىلەيدىغان ئادەتتىكى ئائىلىلەر ئىگىلىگەن بايلىقنىڭ پۈتۈن مەملىكەت ئومۇمىي بايلىقىدا ئىگلىگەن نىسبىتى تۈز سىزىق بويىچە تۆۋەنلەپ، %36 تىن %23كە چۈشۈپ قالغان.
</S>
<S ID=38114>
نوپۇسنىڭ ئاران %0.1نى ئىگىلەيدىغان ئەڭ باي ئائىلىلەرنىڭ بايلىقى ئۆتكەن ئەسىرنىڭ 70 – يىللىرىدىن باشلاپ ئىزچىل ئېشىپ، پۈتۈن مەملىكەت ئومۇمىي بايلىقىدا ئىگلىگەن نىسبىتى %22كە يەتكەن.
</S>
<S ID=38115>
ئومۇمىي نوپۇسنىڭ %0.1نى ئىگىلەيدىغان ئەڭ باي ئائىلىلەرنىڭ ئىگىلىگەن بايلىقى نوپۇسنىڭ %90نى ئىگىلەيدىغان ئادەتتىكى ئائىلىلەرنىڭ بايلىقىدىن ئانچە پەرقلەنمىگەن.
</S>
<S ID=38116>
   نوبىل ئىقتىساد مۇكاپاتىنىڭ ساھىبى جوسېف ستىگلىتز بىر ماقالىسىدە: ئۆتكەن 40 يىلدا ئامېرىكىنىڭ ئىچكى ئىشلەپچىقىرىش ئومۇمىي قىممىتى تۆت ھەسسىدىن كۆپرەك ئاشقان بولسىمۇ، ئۆتكەن 25 يىلدا ئاران بىر قاتلاندى.
</S>
<S ID=38117>
ھالبۇكى، بۇنىڭدىكى مەنپەئەتنىڭ ھەممىسى كىرىمى ئەڭ يۇقىرى كىشىلەرگە تەۋە بولدى ھەم بۇنداق مەنپەئەت بارغانسېرى كىرىمى ئەڭ يۇقىرى كىشىلەر توپىغا مەركەزلەشتى...
</S>
<S ID=38118>
بارغانسېرى كۈچىيىۋاتقان تەڭسىزلىك بىزنىڭ سىياسىي تۈزۈلمىمىز ۋە دېموكراتىك ئىدارە قىلىشىمىزغا تەسىر كۆرسەتتى، دەپ يازغان.
</S>
<S ID=38119>
   باي – نامراتلىق پەرقى بارغانسېرى چوڭىيىپ، تۆۋەن قاتلامدىكى ئاممىنىڭ نارازىلىقى تەدرىجىي كۈچىيىپ زور ئىجتىمائىي مەسىلىنى پەيدا قىلماقتا.
</S>
<S ID=38120>
2011 – يىلى نيۇيوركتا يۈز بەرگەن ‹‹ۋال كوچىسىنى ئىگىلىۋېلىش›› ھەرىكىتى بۇنىڭ مىسالى.
</S>
<S ID=38121>
تۆۋەن قاتلامدىكى نەچچە ئون مىڭ پۇقرا داغدۇغىلىق كۈچ كۆرسىتىش ھەرىكىتى ئۆتكۈزۈپ، نيۇ يورك شەھىرىدىكى قالايمىقانچىلىق بىر ئايدىن كۆپرەك داۋاملاشتى ھەمدە پۈتۈن ئامېرىكىدىكى 120دىن ئارتۇق شەھەر بۇ ھەرىكەتتىن ئۈلگە ئالدى.
</S>
<S ID=38122>
كۈچ كۆرسەتكۈچىلەر: ‹‹ئامېرىكىدا ئومۇمىي نوپۇسنىڭ %1نى ئىگىلەيدىغان بايلار ئومۇمىي بايلىقنىڭ %99نى ئىگلەيدۇ.
</S>
<S ID=38123>
بىز ئومۇمىي نوپۇسنىڭ %99ىنى ئىگىلەپ دۆلەتكە باج تاپشۇرساقمۇ، ھېچكىم بىزگە ھەقىقىي ۋەكىللىك قىلمايدۇ.
</S>
<S ID=38124>
ۋاشىنگتوننىڭ سىياسەتۋازلىرى مۇشۇ %1 ئادەم ئۈچۈن مۇلازىمەت قىلىدۇ›› دېگەندىن ئىبارەت ئورۇنلۇق ۋە كەسكىن نۇقتىئىنەزەرنى ئوتتۇرىغا قويدى.
</S>
<S ID=38125>
   2008 – يىلىدىكى پۇل مۇئامىلە كىرىزىسىدىن كېيىن، ئامېرىكا ئىقتىسادىنىڭ ئەسلىگە كېلىش سۈرئىتى ئىنتايىن ئاستا بولدى.
</S>
<S ID=38126>
يېقىنقى ئۈچ يىلدا، ئامېرىكا ئىقتىسادىنىڭ ئېشىش سۈرئىتى ئاستىلىغان بولۇپ، بۇ يىلنىڭ بىرىنچى پەسلىدە ئاران %0.5 ئاشقان.
</S>
<S ID=38127>
ھازىر ئىشسىزلىق نىسبىتى %4.7كە تۆۋەنلىگەن بولسىمۇ، خىزمەتچىلەرنىڭ مائاشى ئىزچىل ئۆستۈرۈلمىدى.
</S>
<S ID=38128>
تۆۋەن قاتلامدىكى نەچچە 10 مىڭ ئامما يەنىلا نامراتلىقنىڭ دەردىنى تارتىۋاتىدۇ.
</S>
<S ID=38129>
ئامېرىكا ئەمگەكچىلەر مىنىستىرلىقى 30 – ئىيۇن ئېلان قىلغان سانلىق مەلۇماتتا كۆرسىتىلىشىچە، 25 – ئىيۇنغىچە بولغان بىر ھەپتىدە ئامېرىكىدا تۇنجى قېتىم ئىشسىزلىق ياردىمىگە ئىلتىماس قىلغانلارنىڭ سانى 268 مىڭغا يېتىپ، ئالدىنقى ھەپتىدىن 10 مىڭ ئادەم كۆپەيگەن.
</S>
<S ID=38130>
سانلىق مەلۇماتتا يەنە كۆرسىتىلىشىچە، 18 – ئىيۇنغىچە بولغان بىر ھەپتىدە پۈتۈن ئامېرىكا تەۋەسىدىكى ئىشسىزلىق ياردەم پۇلى ئالىدىغانلار سانى 2 مىليون 120 مىڭغا يەتكەن.
</S>
<S ID=38131>
   باي – نامراتلىق پەرقىنىڭ چوڭىيىشى ھەرقانداق دۆلەت ۋە جەمئىيەتكە نىسبەتەن ئېيتقاندا، بىر ئېغىر مەسىلە.
</S>
<S ID=38132>
خەلقئارا پۇل فوندى تەشكىلاتىنىڭ باش لىدىرى لاكاردې: نامراتلىق زور ئىجتىمائىي بېسىم ئېلىپ كېلىپلا قالماي، يەنە ئەمگەك كۈچلىرىنىڭ ئىشقا ئورۇنلىشىش ئىقتىدارىنىمۇ خورىتىپ، مائارىپقا سېلىنىدىغان سېلىنما ھەم سالامەتلىك ئەھۋالىنىڭ ياخشىلىنىشىغا تەسىر يەتكۈزىدۇ.
</S>
<S ID=38133>
ئىشقا ئورۇنلىشىش ئىقتىدارى، ئىشلەپچىقىرىش كۈچى، ئىككى قۇتۇبقا بۆلۈنۈش ھەم نامراتلىق قاتارلىق مەسىلىلەر ھەل قىلىنمىسا، ئىقتىسادنىڭ ئېشىش ھەرىكەتلەندۈرگۈچ كۈچىنى ئاجىزلىتىپ، ئامېرىكا پۇقرالىرىنىڭ تۇرمۇش سەۋىيەسىگە تەسىر يەتكۈزىدۇ، دېدى.
</S>
<S ID=38134>
‹‹خەلق گېزىتى››دىن
</S>
</TEXT>
/BODY
/DOC