<DOC>
<DOCID>TIANSHAN.493908</DOCID>
<HEADER>
<CLASS>شىنجاڭ</CLASS>
<DATE>2016-01-28 12:30:37</DATE>
</HEADER>
<BODY>
<HEADLINE>
<S ID=7053>
ئەلا مۇلازىمەت، سەمىمىي پوزىتسىيە، گۈزەل ئارزۇ
</S>
</HEADLINE>
<TEXT>
<S ID=7054>
   خالىدە ئوبۇل
</S>
<S ID=7055>
    خەلقئارا ئولىمپىك كومىتېتىنىڭ سابىق رەئىسى روگې مۇنداق دېگەنىدى: مۇسابىقە مەيدانىدا پىدائىيلار بولمىسا، ھەر قانداق ئىشنى باشقا ئېلىپ چىققىلى بولمايدۇ.
</S>
<S ID=7056>
    ئەمەلىيەت شۇنى ئىسپاتلىدىكى، پىدائىيلار تارىختىن بۇيان ئۆتكۈزۈلۈپ كېلىۋاتقان چوڭ مۇسابىقىلەردە مۇھىم رولىنى جارى قىلدۇرۇپ، مۇسابىقىلەرنىڭ ئوڭۇشلۇق ئۆتكۈزۈلۈشىنى كاپالەتكە ئىگە قىلىپ كەلدى.
</S>
<S ID=7057>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىدە، مۇسابىقە رايونلىرى ۋە مەيدانلاردا جۇشقۇن روھىي كەپيىياتقا تولغان 1400دىن ئارتۇق پىدائىي ئوخشاش فورمىدا كىيىنىپ، ھەر بىر كىشىگە تەبەسسۇم بىلەن بېقىپ، مۇسابىقىگە ھۆسىن قوشتى.
</S>
<S ID=7058>
مەيلى تەنھەرىكەتچى، مۇخبىرلار بولسۇن ياكى تاماشىبىنلار بولسۇن، پىدائىيلارنىڭ ئەلا مۇلازىمىتى ۋە سەمىمىي پوزىتسىيەسىگە يۇقىرى باھا بەردى.
</S>
<S ID=7059>
    ‹‹تۇغۇلغان كۈنۈم ئەھمىيەتلىك ئۆتتى››
</S>
<S ID=7060>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى 20 – يانۋار ئاپتونوم رايونلۇق مۇز تەنھەرىكىتى مەركىزىدە داغدۇغىلىق باشلاندى.
</S>
<S ID=7061>
بۇ كۈن پىدائىي، شىنجاڭ يېزا ئىگىلىك ئۇنىۋېرسىتېتىنىڭ ئوقۇغۇچىسى سۈن تاۋ ئۈچۈن ئۇنتۇلغۇسىز بىر كۈن بولدى، چۈنكى شۇ كۈنى ئۇنىڭ تۇغۇلغان كۈنى ئىدى.
</S>
<S ID=7062>
    باشلىنىش مۇراسىمىدا، سۈن تاۋ بىخەتەرلىكنى تەكشۈرۈش رايونىدا تاماشىبنلارنىڭ ئىشىكتىن كىرىشىگە ھەمدەم بولۇۋاتاتتى، سىرتتا قار يېغىۋاتقان بولۇپ، تېمپېراتۇرا نۆلدىن تۆۋەن 20 سېلسىيە گىرادۇس ئىدى.
</S>
<S ID=7063>
ئۇ مۇنداق دېدى: شۇنچە توڭلاپ كەتسەممۇ، ئىشىكتىن كىرگەن ھەر بىر تاماشىبىننى تەبەسسۇم بىلەن قارشى ئالدىم.
</S>
<S ID=7064>
تۇغۇلغان كۈنۈم بولغاچقىمىكىن، بۇ خىزمەت ماڭا شۇنچە يېقىملىق تۇيۇلدى.
</S>
<S ID=7065>
    سۈن تاۋ تۇغۇلغان كۈنىنى مۇشۇنداق ئالدىراشچىلىق بىلەنلا ئۆتۈپ كېتىدۇ، دەپ ئويلىغانىدى.
</S>
<S ID=7066>
بىراق قونالغۇسىغا قايتىپ كەلگەندە، ئوقۇتقۇچى – ئوقۇغۇچىلار ئۇنى ھاڭ – تاڭ قالدۇردى، چۈنكى ئۇ ياتاققا كىرىشى بىلەنلا ئۈستەلگە تىزىپ قويۇلغان تورتقا شام يېقىلىپ، كۆپچىلىك بىرلىكتە تۇغۇلغان كۈن ناخشىسىنى ئېيتتى.
</S>
<S ID=7067>
سۈن تاۋ ھاياجانلانغىنىدىن نېمە دېيىشنى بىلەلمەي قالدى.
</S>
<S ID=7068>
ئۇ دوستلىرىنىڭ: تۇغۇلغان كۈنۈڭنى قانداق ئۆتكۈزدۈڭ؟ دەپ سورىغان سوئالىغا: تۇغۇلغان كۈنۈم ئەھمىيەتلىك ئۆتتى، دەپ جاۋاب بەردى.
</S>
<S ID=7069>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى باشلانغاندىن بۇيان، ئۈرۈمچىنىڭ تېمپېراتۇرىسى نۆلدىن تۆۋەن 20 سېلسىيە گىرادۇس ئەتراپىدا بولدى.
</S>
<S ID=7070>
بۇ جياڭسۇدىن كەلگەن سۈن تاۋغا نىسبەتەن چوڭ سىناق ئىدى. بەزىدە تاماشىبىنلارنىڭ كۆپلۈكىدىن خېلى ئۇزاق ئۆچىرەت بولۇپ كېتەتتى، پىدائىيلار شۇ سوغۇقتا سائەتلەپ سىرتتا تۇرۇپ تەرتىپنى ساقلاپ، تاسادىپىي ۋەقەلەرنىڭ ئالدىنى ئېلىشقا مەسئۇل بولاتتى.
</S>
<S ID=7071>
    مۇسابىقە باشلانغان تۇنجى كۈنى بالا كۆتۈرۈۋالغان ياش ئەر – خوتۇن مۇسابىقە كۆرۈشكە كەلدى.
</S>
<S ID=7072>
ئەر – خوتۇن ئۆچىرەت تۇرۇپ بېلەت ئېلىپ بولغىچە چۈش بولۇپ كەتكەنىدى.
</S>
<S ID=7073>
سۈن تاۋ بىلەن ساۋاقدىشى لى جياچى ئۆزلىرىنىڭ چۈشلۈك تامىقىنى بۇ ئەر – خوتۇنغا سۇندى.
</S>
<S ID=7074>
لى جياچى مۇنداق دېدى: شۇ چاغدا بەك سوغۇق بولغانلىقتىن بالىنىڭ يۈزلىرى قىزىرىپ كېتىپتۇ، ئەتراپتا ئاشخانا يوق ئىدى.
</S>
<S ID=7075>
قاراپ باقسام، بالىنىڭ قورسىقى بەك ئېچىپ كېتىپتۇ، شۇڭا تامىقىمىزنى ئۇلارغا ئۆتۈنۈپ بەردۇق.
</S>
<S ID=7076>
    سۈن تاۋ مۇنداق دېدى: خىزمىتىمىز جاپالىق، سىرتتا كۆپ تۇرغاچقا، پۇت – قولىمىز مۇزلاپ، خېلىغىچە ئەسلىمىزگە كېلەلمەيمىز، لېكىن ئالدىمىزدىن ئۆتكەن كىشىلەر جاپا تارتتىڭلار، دەپ قويسا، باشقىدىن جانلىنىپ كېتىمىز.
</S>
<S ID=7077>
بىز تېخى ياش تۇرساق، بۇنچىلىك جاپا بىز ئۈچۈن ھېچنېمە ئەمەس!
</S>
<S ID=7078>
    ياشانغان پىدائىينىڭ جاسارىتى
</S>
<S ID=7079>
    پىدائىيلارنىڭ ئىچىدە ياشلار مۇتلەق كۆپ سالماقنى ئىگىلەيدۇ، لېكىن بۇ قېتىمقى مۇسابىقىگە 63 ياشقا كىرگەن ليۇ جيەنشىن تەشەببۇسكارلىق بىلەن ئاۋاز قوشتى، ئۇ بۇ نۆۋەتلىك مۇسابىقىدىكى ياشانغان پىدائىيلارنىڭ بىرى.
</S>
<S ID=7080>
    ھەر كۈنى ئەتىگەندىن كەچكىچە تىنىم تاپمايدىغان بۇ خىزمەت ليۇ جيەنشىنگە جاپالىق بىلىنمىدى، ئەكسىچە ئۇ بۇ خىزمەتتتىن خۇشاللىق تاپتى.
</S>
<S ID=7081>
ئۇ مۇنداق دېدى: مەملىكەت خاراكتېرلىك كاتتا مۇسابىقىنىڭ ئاپتونوم رايونىمىزدا ئۆتكۈزۈلۈشى شىنجاڭلىقلار ئۈچۈن خۇشاللىق ۋە ئىپتىخارلىق ئىش، مۇسابىقىدە مۇلازىمەت خىزمىتى بىلەن شۇغۇللانغانلىقىمدىن پەخىرلىنىمەن.
</S>
<S ID=7082>
    قار – مۇز تەنھەرىكىتىنى ياقتۇرىدىغان ليۇ جيەنشىن مۇناسىۋەتلىك ساۋاتلاردىنمۇ خەۋەردار ئىدى، شۇڭا ئۇ يىپەك يولى خەلقئارا چاڭغا تېيىلىش مەيدانىغا ئورۇنلاشتۇرۇلدى.
</S>
<S ID=7083>
ئۇ مۇنداق دېدى: تاماشىبىنلار بەزىبىر مۇسابىقە تۈرلىرىنى چۈشەنمىگەندە چۈشەندۈرۈپ قويىمەن، ئۆزۈممۇ چۈشەنمەيدىغىنىمنى تىرېنېرلاردىن ئېنىق سوراپ، قايتا چۈشەنچە بېرىمەن.
</S>
<S ID=7084>
    گۈزەل ئارزۇ
</S>
<S ID=7085>
    جىمىنەي ناھىيەسىىدىن كەلگەن تولۇق 1 – يىللىقنىڭ ئوقۇغۇچىسى ئاسباناي ئايدىن ھەدىسىنىڭ ياردىمى بىلەن مەملىكەتلىك 13 – نۆۋەتلىك قىشلىق تەنھەرىكەت مۇسابىقىسدە پىدائىي بولدى.
</S>
<S ID=7086>
بۇ يىل 16 ياشقا كىرگەن ئاسباناي ئايدىن بۇ نۆۋەتلىك مۇسابىقىدىكى يېشى ئەڭ كىچىك پىدائىي.
</S>
<S ID=7087>
ئۇ مۇنداق دېدى: مەن ھەر كۈنى تاماق يەيدىغانلارنى تىزىملاشقا مەسئۇل بولۇۋاتىمەن، كىمگە ياردەم كېرەك بولسا، شۇ يەردە پەيدا بولىمەن.
</S>
<S ID=7088>
    ئادەتتە ئۆي ئىشلىرىغا پەقەتلا ئارىلاشمايدىغان ئاسباناي ئايدىن پىدائىيلار ئەترىتىدە ئەڭ ئىشچان كىشىگە ئايلاندى، كىم ئۇنى چاقىرسا، ئۇ ياق دېمەي دەرھال شۇ يەرگە يۈگۈرەيتتى.
</S>
<S ID=7089>
ئۇ مۇنداق دېدى: يېشىم كىچىك بولغاچقا، كۆپچىلىك ماڭا بەك يول قويىدۇ، كۆڭۈل بۆلىدۇ، ئىشنىڭ يېنىكىنى بېرىدۇ.
</S>
<S ID=7090>
    بۇ قېتىم ئۇنى ئەڭ خۇشال قىلغىنى، مۇسابىقە مەيدانىدا ئۇ نۇرغۇن داڭلىق تەنھەرىكەتچىلەرنى ئۇچراتتى.
</S>
<S ID=7091>
ئۇ مۇنداق دېدى: مەن شىنجاڭلىق داڭلىق تېز مۇز تېيىلىش ماھىرلىرى راقىمباي تالابقان ۋە دەستۇر تۇرسۇنخانلار بىلەن سۈرەتكە چۈشتۈم، مەكتەپكە بارغاندىن كېيىن بۇ سۈرەتلەرنى ساۋاقداشلىرىمغا كۆرسىتىمەن.
</S>
<S ID=7092>
    ئاخىرىدا ئاسباناي ئايدىن ئۈمىدكە تولغان ھالدا مۇنداق دېدى: 2022 – يىلى بېيجىڭدا قىشلىق ئو ت م ئۆتكۈزۈلگەندە، ئالىي مەكتەپكە قەدەم قويىدىكەنمەن، شۇ چاغدا چوقۇم بېيجىڭغا بېرىپ پىدائىي بولۇشنى ئىلتىماس قىلىمەن.
</S>
</TEXT>
/BODY
/DOC