<DOC>
<DOCID>TIANSHAN.553278</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-09-27 15:06:51</DATE>
</HEADER>
<BODY>
<HEADLINE>
<S ID=50951>
گۇما ناھىيەسى نامرات ئائىلىلەرنى يۆلەش سالمىقىنى ئاشۇردى
</S>
</HEADLINE>
<TEXT>
<S ID=50952>
     مۇھەممەت ھېيت خەۋەر قىلىدۇ: گۇما ناھىيەسى بۇ يىل كىرگەندىن بۇيان نامرات ئائىلىلەرنىڭ تەكتىنى ئېنىقلاش، بىر ئائىلىگە بىر ئارخىپ تۇرغۇزۇش، نامراتلىقتىن قۇتۇلدۇرۇش تەدبىرىنى بەلگىلەش ھالقىلىرىنى چىڭ تۇتۇپ، ھەر بىر ئائىلىنىڭ ئەھۋالىغا ئاساسەن ئۈنۈملۈك تەدبىرلەرنى قوللىنىپ، نامرات ئائىلىلەرنىڭ كىرىمىنى ئاشۇرۇش، نامراتلىقتىن قۇتۇلدۇرۇشقا پۇختا ئاساس سالدى.
</S>
<S ID=50953>
    بۇ ناھىيە تېرىلغۇ يەر كۆپ، ئوت – چۆپ يېتەرلىك بولۇشتەك ئەۋزەللىكىدىن پايدىلىنىپ، 500 مىڭ يۈەن باقمىچىلىق تۈر مەبلىغىنى قولغا كەلتۈرۈپ، نامرات ئائىلىلەرگە نامراتلارنى يۆلەش قويى تارقىتىپ بەردى ھەم ئۇلارنى ئىلمىي باقمىچىلىق تېخنىكىسى بويىچە تەربىيەلەپ، نامرات ئائىلىلەرنىڭ بېيىش ئىشەنچىسىنى ئاشۇردى.
</S>
<S ID=50954>
بۇ يىل 9 – ئاينىڭ بېشىغا قەدەر ناھىيە چارۋىچىلىق، ئۆي قۇشلىرى، تېرىقچىلىق، ئەسلىھەلىك يېزا ئىگىلىكى بويىچە 16تەربىيەلەش تۈرىنى يولغا قويۇپ، بۇ تۈرلەرگە 38 مىليون 630 مىڭ يۈەن مەبلەغ ئەمەلىيلەشتۈرۈش بىلەن بىللە، 3000دىن كۆپرەك نامرات ئائىلىگە 20 مىليون يۈەندىن ئارتۇق نامراتلارنى يۆلەش – ئېچىش مەخسۇس تۈر مەبلىغى، 9118 چارۋا مال، 100 مىڭ ئۆي قۇشى تارقىتىپ بەردى.
</S>
<S ID=50955>
ئاپتونوم رايوندىكى بەش نازارەت، ئىدارە بۇ ناھىيەنىڭ سەككىز كەنتىدىكى 1008 نامرات ئائىلىنى، خوتەن ۋىلايىتىدىكى ئالتە ئىدارە بەش كەنتتىكى 485 نامرات ئائىلىنى، ناھىيە رەھبەرلىرى 117 نامرات ئائىلىنى، ئەنخۇي ئۆلكىسىنىڭ شىنجاڭغا نىشانلىق ياردەم بېرىش قوماندانلىق ئىشتابى 94 نامرات ئائىلىنى، ناھىيەگە قاراشلىق ئىدارە، ئورۇن ۋە يېزا – بازارلار 36 كەنتتىكى 3077 نامرات ئائىلىنى بۇ يىل يىل ئاخىرىغىچە نامراتلىقتىن قۇتۇلدۇرۇشنى ھۆددىگە ئالدى.
</S>
<S ID=50956>
ناھىيەدىكى 201 كارخانا ۋە يەككە تىجارەتچى ئائىلىسىدە قىيىنچىلىقى ئېغىر 1129 نامرات ئاھالىنى ئىشقا ئورۇنلاشتۇرۇشنى پىلانلىدى.
</S>
<S ID=50957>
    ئۇقۇشىمچە، ئاپتونوم رايون، خوتەن ۋىلايىتى ۋە ناھىيەدىكى ئىدارە، ئورۇنلار بۇ يىل ئۆزلىرىنىڭ نامراتلىقتىن قۇتۇلدۇرۇش نۇقتىلىرىدىكى نامرات ئائىلىلەرگە 1 مىليون 374 مىڭ يۈەن نەق پۇل، 1 مىليون 567 مىڭ يۈەن قىممىتىدە ماددىي بۇيۇم ياردەم قىلغان.
</S>
<S ID=50958>
دېھقانچىلىق، پەن – تېخنىكا، چارۋىچىلىق تارماقلىرىدىكى تېخنىكلار نامرات كەنتلەردىكى دېھقان – چارۋىچىلارغا زامانىۋى يېزا ئىگىلىكى، باقمىچىلىق، كۆكتاتچىلىق، تەك پەرۋىشى، ھاشارات زىيىنىنىڭ ئالدىنى ئېلىش بىلىملىرىنى تەشۋىق قىلغان.
</S>
<S ID=50959>
ناھىيەدىكى 29 مىڭ 711 ئارتۇق ئەمگەكچى يېقىن ئەتراپتىكى قۇرۇلۇش ئورۇنلىرى، زاۋۇت، كان – كارخانىلارغا ئىشقا ئورۇنلاشقان، 11 مىڭ 948 ئارتۇق ئەمگەكچى ئاپتونوم رايونىمىزدىكى ۋىلايەت، ئوبلاستلاردا، 315 ئارتۇق ئەمگەكچى ئىچكىرى ئۆلكىلەردە ئىشقا ئورۇنلىشىپ، 183 مىليون 539 مىڭ يۈەن كىرىم قىلغان.
</S>
<S ID=50960>
‏    
</S>
</TEXT>
/BODY
/DOC