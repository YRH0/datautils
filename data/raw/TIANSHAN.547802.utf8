<DOC>
<DOCID>TIANSHAN.547802</DOCID>
<HEADER>
<CLASS>شىنجاڭ</CLASS>
<DATE>2016-09-06 15:42:17</DATE>
</HEADER>
<BODY>
<HEADLINE>
<S ID=47399>
ئۇيغۇر دارۋازلىق سەنئىتى ‹‹ئىككى كۆرگەزمە››دە
</S>
</HEADLINE>
<TEXT>
<S ID=47400>
 ئاينۇر ئابلىمىت
</S>
<S ID=47401>
   ‹‹ئىككى كۆرگەزمە››نىڭ 3 – كۈنى شىنجاڭ ‹‹خەلقئارا›› كۆرگەزمە مەركىزىنىڭ ئالدىدىكى مەيداندا يېقىملىق ناغرا – سۇناي ساداسى تاماشىبىنلارنى ئۆزىگە تارتتى.
</S>
<S ID=47402>
ئاپتونوم رايونلۇق سېرىك ئۆمىكىنىڭ دۆلەتلىك 1 – دەرىجىلىك ئارتىسى، ‹‹پەلەك ئەركىسى›› ئابلەت مەجۈن بۇ يەردە ئۇچىسىغا ‹‹شىنجاڭ ئەنئەنىۋى ئۇيغۇر دارۋازلىقى›› دېگەن خەتلەر بېسىلغان مايكا، بادام دوپپا كىيگەن ياشلار بىلەن بىللە دارۋازلىق ئويۇنىنى باشلىغانىدى.
</S>
<S ID=47403>
ئۇ 02 نەچچە مېتىر ئېگىزلىكتىكى دار ئۈستىدە نەپىس ھەرىكەتلىرى بىلەن تاماشىبىنلارغا خەتەرلىك ماھارەتلەرنى كۆرسىتىپ، تاماشىبىنلارنىڭ قىزغىن ئالقىشىغا ئېرىشتى.
</S>
<S ID=47404>
   ئابلەت مەجۈن مۇنداق دېدى: بىز ‹‹ئىككى كۆرگەزمە››مەزگىلىدە كۈندە ئالتە مەيدان ماھارەت كۆرسىتىپ، دارۋازلىق مەدەنىيىتىنىڭ ھازىرقى تەرەققىياتىنى كۆرگەزمە ئەھلىگە نامايان قىلىۋاتىمىز.
</S>
<S ID=47405>
ھەر قېتىم مۇشۇنداق پائالىيەتلەرگە قاتناشساق، نەچچە ئايلىق زاكاز قوبۇل قىلىمىز، دارۋازلىق تەنتەنە ۋە خۇشاللىقنىڭ بەلگىسى سۈپىتىدە ئاپتونوم رايونىمىزدىلا ئەمەس، ئىچكىرى ئۆلكە، ھەتتا چەت ئەللەردىمۇ ئەتىۋارلىنىدىغان تۈر بولۇپ قالدى.
</S>
<S ID=47406>
دۆلىتىمىز ئاپتونوم رايونىمىزنىڭ بۇ غەيرىي ماددىي مەدەنىيەت مىراسىنى قوغداش، داۋاملىق تەرەققىي قىلدۇرۇش مەقسىتىدە، دۆلەت سەنئەت فوندىدىن چىقىم قىلىپ، ئاپتونوم رايونلۇق سېرىك ئۆمىكىدە مەخسۇس دارۋازلىق كۇرسى ئاچتى، مەن بىلەن دارغا چىقىۋاتقانلار ئاشۇ كۇرسانتلارنىڭ ئىچىدىن تاللانغانلار.
</S>
<S ID=47407>
   يېڭىسار ناھىيەلىك سەنئەت ئۆمىكىدىن كەلگەن كۇرسانت نۇرمەمەت ئىمىن مۇنداق دېدى: مۇشۇنداق كاتتا كۆرگەزمىدە ماھارەت كۆرسىتەلىگەنلىكىمدىن بەك خۇشال بولدۇم.
</S>
<S ID=47408>
   چۇڭچىڭ شەھەرلىك سېرىك ئۆمىكىنىڭ ئارتىسى خۇاڭ لياڭ مۇنداق دېدى: دۆلەت سەنئەت فوندىنىڭ پۇرسەت يارىتىپ بېرىشى بىلەن شىنجاڭغا كېلىپ ئۇستازلاردىن دارۋازلىقنى ئۆگىنىۋاتىمەن، بۇ تەنھەرىكەت تۈرىگە بەك قىزىقىپ قالدىم، مەن دارۋازلىقنى ئۆگىنىش جەريانىدا ئۇستازلىرىمدىن، ئۇيغۇر ساۋاقداشلىرىمدىن مەردانىلىكنى ئۆگەندىم.
</S>
<S ID=47409>
مەن ئۇنىۋېرسال ماھارەت ئىگىسى بولۇپ چىقىش ئۈچۈن تىرىشىمەن.
</S>
<S ID=47410>
   چۇڭچىڭ شەھەرلىك سېرىك ئۆمىكىنىڭ ئارتىسى سۇ زېڭچيەن مۇنداق دېدى: ئىلگىرى تېلېۋىزوردا ئادىل ھوشۇرنىڭ ماھارىتىنى كۆرۈپ ھەيران قالغانىدىم، ئۆزۈمنىڭ دارۋازلىق ماھارىتى ئۆگىنىدىغانلىقىمنى ئويلاپمۇ باقماپتىكەنمەن، ئۇستازلارنىڭ ئېرىنمەي يېتەكلىشى بىلەن ماھارەت ئۆگىنىپ بۈگۈن دار ئۈستىگە چىقتىم.
</S>
<S ID=47411>
‏
</S>
</TEXT>
/BODY
/DOC