<DOC>
<DOCID>TIANSHAN.568875</DOCID>
<HEADER>
<CLASS>ئۈرۈمچى</CLASS>
<DATE>2016-12-01 12:22:04</DATE>
</HEADER>
<BODY>
<HEADLINE>
<S ID=62703>
ئائىلە دوختۇرى ئاممىنى داۋالاش مۇلازىمىتىدىن تېخىمۇ ياخشى مەنپەئەتلەندۈرىدۇ
</S>
</HEADLINE>
<TEXT>
<S ID=62704>
خالىدە ئوبۇل
</S>
<S ID=62705>
 ئۈرۈمچى ناھىيەسىنىڭ ئېقىندالا بازىرى ئېقىندالا كەنتىدىكى شىپاخانىدا 11 – ئاينىڭ 25 – كۈنىدېھقان ۋاڭ خۇڭيىڭ دوختۇر ياڭ يەننىڭ كۆرسەتمىسى بويىچە، يان تېلېفونىغا ئاھالىلەر ساغلاملىقى نامىدىكى APP نى چۈشۈرۈۋالدى، شۇنىڭ بىلەن ئۇ يان تېلېفونىدا ئائىلە دوختۇرى بىلەن كېلىشم تۈزگەندىن كېيىن، ئۆيدىن چىقمايلا، يان تېلېفوندا دوختۇردىن مەسلىھەت سوراپ، سالامەتلىك ئەھۋالىنى ھەر ۋاقىت بىلىپ تۇرالايدىغان بولدى.
</S>
<S ID=62706>
 شۇ كۈنى ئېچىلغان ئۈرۈمچى شەھەرلىك ئومۇمىي خەلق سالامەتلىكىنى ھەقسىز تەكشۈرتۈش خىزمىتى نەق مەيدان يىغىنىدىن ئۇقۇشىمچە، بۇ قېتىمقى ئومۇمىي خەلق سالامەتلىك تەكشۈرتۈش جەريانىدا، ئۈرۈمچى ناھىيەسى ئۈرۈمچى شەھىرىدىكى تۇنجى ئاھالىلەر ساغلاملىقى يان تېلېفون APP سىنى ئومۇملاشتۇرۇش سىناق نۇقتىسى قىلىنغان بولۇپ، دەسلەپكى قەدەمدە 1000دىن ئارتۇق دېھقان مۇشۇ سۇپىدا ئائىلە دوختۇرى بىلەن توردا كېلىشىم تۈزگەن.
</S>
<S ID=62707>
 ئۇقۇشىمچە، ئۈرۈمچى ناھىيەسىدە 165 دوختۇردىن تەشكىللەنگەن سەككىز ئۇنىۋېرسال دوختۇرلار گۇرۇپپىسى قۇرۇلغان بولۇپ، ھەر بىر گۇرۇپپا دوختۇر، ئاممىۋى سەھىيە خادىمى، يېزا دوختۇرى، سېسترادىن تەركىب تاپقان بولۇپ، ئۇلار قارىمىقىدىكى ئاھالىلەرنى قولايلىق داۋالاش مۇلازىمىتى بىلەن تەمىنلەيدىكەن.
</S>
<S ID=62708>
 ۋاڭ خۇڭيىڭ مۇنداق دېدى: ئائىلە دوختۇرى بىلەن توردا كېلىشىم تۈزگەندىن كېيىن، يان تېلېفوندىلا دوختۇردىن مەسلىھەت سورىيالايدىغان بولدۇم، شۇڭا ھازىر شەھەردىكى دوختۇرخانىلارغا بېرىپ، ئۆچىرەتتە تۇرۇپ دوختۇرغا كۆرۈنىدىغان ئاۋارىچىلىكتىن قۇتۇلدۇم.
</S>
<S ID=62709>
 ئاھالىلەر ساغلاملىقى يان تېلېفون APP سىنىڭ ئاھالىلەر ساغلاملىقى بېتىدە، ئالدىن نومۇر ئېلىش، كېسەل كۆرسەتكۈچىنىڭ ئۇچۇرى، سالامەتلىك ئارخىپى، سالامەتلىك خاتىرىسى قاتارلىق كۆرسەتمىلەرنى كۆرگىلى بولىدىكەن، ئالدىن نومۇر ئېلىش كۆرسەتمىسىدە، ئاپتونوم رايونلۇق خەلق دوختۇرخانىسى، ئۈرۈمچى شەھەرلىك 4 – دوختۇرخانا، شىنجاڭ تېببىي ئۇنىۋېرسىتېتىنىڭ 6 – تارماق دوختۇرخانىسىدىن ئالدىن نومۇر ئېلىش مۇلازىمىتى ئېچىلغان بولۇپ، ئاھالىلەر ئۆزىنىڭ ئېھتىياجىغا ئاساسەن دوختۇرخانىنى تاللىسا بولىدىكەن.
</S>
<S ID=62710>
مۇشۇ APP ئارقىلىق، يۇقىرى قان بېسىمى، قەنت كېسىلىگە گىرىپتار بولغانلار ئۆيىدە قان بېسىمى ۋە قان شېكىرىنى ئۆلچەپ، يان تېلېفوندا خاتىرىلەپ، ئائىلە دوختۇرلىرىغا يوللاپ بەرسە، ئائىلە دوختۇرى تەكشۈرۈش نەتىجىلىرىنى ۋاقتىدا ئانالىز قىلىپ، ئۇلارنىڭ ساغلاملىقىغا يېتەكچىلىك قىلىدىكەن.
</S>
<S ID=62711>
 ئۈرۈمچى ناھىيەلىك پارتكومنىڭ شۇجىسى دۇ مىڭ مۇنداق دېدى: بۇ قېتىمقى ئومۇمىي خەلق سالامەتلىك تەكشۈرتۈشىدە، ناھىيەمىز شەھەر بويىچە تۇنجى بولۇپ، ئاھالىلەر ساغلاملىقى يان تېلېفون APP سىدا ئائىلە دوختۇرلىرى توردا مۇلازىمەت قىلىش سىناق نۇقتىسى خىزمىتىنى باشلىدى.
</S>
<S ID=62712>
دېھقانلار يان تېلېفوندا ئائىلە دوختۇرلىرى بىلەن بىمالال پاراڭلىشىپ، ئۆزىنىڭ سالامەتلىك ئەھۋالىنى ئىگىلەپ تۇرغاندىن باشقا، ئالدىن نومۇر ئېلىپ كېسەل كۆرسىتىش، ساغلاملىق مەسلىھەتى، ئاممىغا ئېتىبار بېرىش سىياسەتلىرى قاتارلىق ئاممىغا قولايلىق مۇلازىمەتلەردىن مەنپەئەتلىنەلەيدىغان بولدى.
</S>
<S ID=62713>
 ئۈرۈمچى شەھەرلىك سەھىيە ئىدارىسىنىڭ مۇئاۋىن باشلىقى ۋاڭ گاڭنىڭ تونۇشتۇرۇشىچە، بۇنىڭدىن كېيىن، ئۈرۈمچى شەھىرىدە ئاھالىلەر ساغلاملىقى يان تېلېفون APPسى ئاساسىي گەۋدە قىلىنغان توردا ئائىلە دوختۇرى بىلەن كېلىشىم تۈزۈپ، داۋالاش مۇلازىمىتىدىن مەنپەئەتلىنىش ئومۇميۈزلۈك ئىلگىرى سۈرۈلىدىكەن، ‹‹ئالاقە تورى›› ۋە ئۇچۇرلاشتۇرۇش ۋاسىتىسى ئارقىلىق، ئاھالىلەر ساغلاملىقى APP سى رايونلار نوپۇس ساغلاملىق ئۇچۇرى، كېسەل كۆرسىتىش ۋە داۋالىنىشنى ئالدىن زاكاز قىلىش سۇپىسى، ئاممىۋى سەھىيە مۇلازىمەت سۇپىسى قاتارلىق ئۇچۇر مەركەزلىرىگە باغلىنىدىكەن، ئائىلە دوختۇرلىرى ئاھالىلەرنى ئۇنىۋېرسال ساغلاملىق مۇلازىمىتى بىلەن تەمىنلەپ، ئۇلارنىڭ ‹‹ساغلاملىق مۇھاپىزەتچىسى›› بولۇشىنى ھەقىقي ئىشقا ئاشۇرىدىكەن.
</S>
</TEXT>
/BODY
/DOC