<DOC>
<DOCID>TIANSHAN.538965</DOCID>
<HEADER>
<CLASS>شىنجاڭ</CLASS>
<DATE>2016-08-05 11:30:39</DATE>
</HEADER>
<BODY>
<HEADLINE>
<S ID=37185>
كادىرلارنىڭ «جاپا تارتىش كۆرسەتكۈچى»نى «ئاممىنىڭ رازى بولۇش كۆرسەتكۈچى»گە ئالماشتۇرۇش
</S>
</HEADLINE>
<TEXT>
<S ID=37186>
− قومۇل شەھىرىنىڭ «ئۈچ ئەل پائالىيىتى» خاتىرىسى
</S>
<S ID=37187>
مۇخبىرىمىز ياڭ يىڭچۈن
</S>
<S ID=37188>
　　«بىز جەزمەن بۇرچنى ئەستە چىڭ ساقلاپ، مۇھىم تاپشۇرۇقنى يەردە قويمايمىز!» دېدى قومۇل شەھىرىدىكى 2593 كادىر 2 - تۈركۈمدىكى كەنتتە تۇرۇشلۇق خىزمەت گۇرۇپپىسى ئەزالىرىنىڭ قولىدىن «كۈچ ئۇلاش تايىقى»نى تاپشۇرۇۋالغاندا، تەنتەنىلىك ۋەدە بېرىپ.
</S>
<S ID=37189>
　　ۋەدە ئالتۇندىن قىممەت. ئۆتكەن 150 نەچچە كۈندە، ئۇلار تەشەببۇسكارلىق بىلەن نەتىجە يارىتىش، چىن دىلىدىن خەلقنىڭ ھال - ئەھۋالىنى ئىگىلەش يولىدا تىنماي تىرىشچانلىق كۆرسەتتى؛ مەيلى شەھەر مەھەللىسىدە بولسۇن، ياكى چەت، يىراق يېزا، كەنتلەردە بولسۇن، ھەممىلا يەردە ئۇلارنىڭ پۈتۈن كۈچى بىلەن خەلققە نەپ يەتكۈزۈۋاتقانلىقىنى كۆرگىلى بولىدۇ؛ مەيلى كەنتتە تۇرۇشلۇق رەھبەرلەر بولسۇن، ياكى ئادەتتىكى كادىر بولسۇن ھەممىسى ئاممىنىڭ ئۈمىد - ئارزۇسىغا ماسلىشىپ، «جاپا تارتىش كۆرسەتكۈچى» ئارقىلىق ئاممىنىڭ «رازى بولۇش كۆرسەتكۈچى»گە ئېرىشتى.
</S>
<S ID=37190>
　　خەلقنىڭ ئارزۇسىغا ماسلىشىپ، تۈرلۈك ئاماللار بىلەن قىيىنچىلىقلارنى يېڭىپ، كىرىمنى كۆپەيتىش
</S>
<S ID=37191>
　　«كۆپ يىللاردىن بېرى ئارزۇ قىلىپ كەلگەن كۈندۈزى ھالىدىن خەۋەر ئېلىش مەركىزى نەچچە ئايدىلا قۇرۇلدى.
</S>
<S ID=37192>
بۇ يەردە چېنىقىش ئۆيى، كۇتۇبخانا، ئەدەبىيات - سەنئەت نومۇرلىرىنى كۆرسىتىش زالى ۋە سالامەتلىكنى ئەسلىگە كەلتۈرۈش مەشىق ئۆيى قاتارلىقلار تەل، مەھەللىدىن چىقماي تۇرۇپلا كۆڭۈلدىكىدەك كۈتۈنۈش مۇلازىمىتىدىن بەھرىمەن بولالايدىغان بولدۇق، مەھەللە ئاھالىلىرى نېمىنى ئويلىسا، خىزمەت گۇرۇپپىسىدىكى كادىرلار شۇنى قىلىدىغان بولدى» دېدى قومۇل شەھىرى غەربىي ئۆستەڭ رايونى كوچا ئىش باشقارمىسى كونىشەھەر مەھەللىسىدىكى 82 ياشلىق باۋ گوچىڭ 29 - ئىيۇل مۇخبىرغا خىزمەت گۇرۇپپىسىنىڭ ياخشى گېپىنى قىلىپ.
</S>
<S ID=37193>
　　كونىشەھەر مەھەللىسىدە 1022 ياشانغان كىشى بولۇپ، ياشانغانلارنىڭ كۆپىيىش نىسبىتى ％20.3كە يېتىدۇ، قارىغۇچىسى يوق ياشانغانلار ۋە ھەرىكەت قىلىشى قولايسىز ياشانغانلاردىن 83ى بار. كونىشەھەر مەھەللىسىدە تۇرۇشلۇق خىزمەت گۇرۇپپىسىنىڭ باشلىقى جاۋ مىڭگاۋ بۇ ئەھۋالنى بىلگەندىن كېيىن، خەلق ئىشلىرى تارماقلىرى بىلەن ئاكتىپ ماسلىشىپ، نەچچە ئاي ئىچىدىلا كۈندۈزى ياشانغانلارنىڭ ھالىدىن خەۋەر ئېلىش مەركىزىنى بارلىققا كەلتۈردى.
</S>
<S ID=37194>
　　 قانداق قىلغاندا ئاساسىي قاتلامدىكى ئاممىنى كۆرگىلى، تۇتقىلى بولىدىغان ئەمەلىي نەپكە ئېرىشتۈرگىلى بولىدۇ؟
</S>
<S ID=37195>
3 - تۈركۈمدىكى 247 خىزمەت گۇرۇپپىسىغا ئاممىنىڭ ئارزۇسىغا ماسلىشىپ، خىزمەتنى ئامما ئەڭ ئۈمىد قىلغان كونكرېت مەسىلىنى ھەل قىلىشتىن تۇتۇش ئېنىق تەلەپ قىلىندى.
</S>
<S ID=37196>
　　قومۇل شەھەرلىك پارتكوم تەشكىلات بۆلۈمى ئاساسىي قاتلام ئىشخانىسىنىڭ مۇدىرى، قومۇل شەھەرلىك «ئۈچ ئەل» پائالىيىتىگە رەھبەرلىك قىلىش گۇرۇپپىسى ئىشخانىسىنىڭ مۇئاۋىن مۇدىرى لۈي رېنجيې تونۇشتۇرۇپ مۇنداق دېدى: بۇ يىل 2 - ئاينىڭ ئاخىرىدىن بۇيان، ھەر قايسى خىزمەت گۇرۇپپىلىرى ئامما ئەڭ كۆڭۈل بۆلىدىغان، ئەڭ بىۋاسىتە، ئەڭ تەخىرسىز ئىشلەپچىقىرىش، تۇرمۇش مەسىلىسىنى ھەل قىلىشنى چۆرىدەپ، خەلققە نەپ يەتكۈزۈش تۈرلىرىنى كۆڭۈل قويۇپ تەشكىللەپ، يولغا قويۇپ، كەنت ئاھالىسىنىڭ ئالاھىدە تېرىقچىلىق، باقمىچىلىق، يېزا ئىگىلىك قوشۇمچە مەھسۇلاتلىرىنى پىششىقلاپ ئىشلىشىگە ياردەم بېرىپ، ئاممىنىڭ سۇ ئىچىشى قىيىن بولۇش، يول يۈرۈشى تەس بولۇش، داۋالىنىشى قىيىن بولۇش، كىرىمىنى كۆپەيتىشى مۈشكۈل بولۇش قاتارلىق جانىجان مەنپەئىتىگە چېتىشلىق ئەمەلىي مەسىلىسىنى ھەل قىلىپ، ئاممىنىڭ كەڭ دائىرىلىك ئالقىشىغا ئېرىشتى.
</S>
<S ID=37197>
　　باركۆل قازاق ئاپتونوم ناھىيەسى كۆلياقا يېزىسى كۆلياقا كەنتى تاغلىق رايوندىكى بىر نامرات كەنت، بۇ كەنتتىكى نامرات ئاھالە ئومۇمىي نوپۇسنىڭ ％50تىدىن كۆپرەكىنى ئىگىلەيدۇ.
</S>
<S ID=37198>
كەنتتە تۇرۇشلۇق خىزمەت گۇرۇپپىسى تۈرلۈك ئاماللار بىلەن «نامراتلىق يىلتىزى»نى تېپىپ چىقىپ، تىرىشىپ «نامراتلىق قالپىقى»نى ئېلىپ تاشلاپ، پائال تۈردە شەھەر، ناھىيە، يېزىنىڭ قوللىشىنى قولغا كەلتۈرۈپ، كەنت ئاھالىسىنى يېتەكلەپ، ئەمگەك كۈچى چىقىرىش، باقمىچىلىق، بورداقچىلىق، يېمەكلىك زەمبۇرۇغى ئىشلەپچىقىرىش، پىششىقلاپ ئىشلەش، ئۆرپ - ئادەت، مەدەنىيەت ساياھىتى قاتارلىقلار بىلەن شۇغۇللاندى.
</S>
<S ID=37199>
　　مۇخبىر 30 - ئىيۇل چۈشتىن بۇرۇن، باركۆل «شېڭيې» يېمەكلىك زەمبۇرۇغى نامراتلارنى يۆلەش كەسپىي ھەمكارلىق كوپىراتىپىنىڭ بىر پارنىكىغا كىرىپ، كۆلياقا كەنتىدىكى نامرات ئاھالە كۇلەن ئاغېرىسنىڭ ئالدىراش ھالدا قوش سپورىلىق موگۇ ئۈزۈۋاتقانلىقىنى كۆردى، ئۇ مۇخبىرغا: «مەن 4 - ئايدا بۇ يەرگە كەلگەن، ھازىر ئايدا موگۇ ئۈزۈشتىنلا 3000 يۈەن كىرىم قىلىۋاتىمەن، بۇلتۇر بىز بىر ئائىلە كىشىلىرى ئاران 5000 يۈەندىن كۆپرەك كىرىم قىلغانىدۇق.
</S>
<S ID=37200>
پەرىزىمچە، بۇ يىلنىڭ ئاخىرىسىدا ئائىلىمىز جەزمەن نامراتلىقتىن قۇتۇلالايدۇ» دېدى.
</S>
<S ID=37201>
　　قومۇل شەھەرلىك «ئۈچ ئەل» پائالىيىتى ئىشخانىسىنىڭ ئىستاتىستىكىسىغا ئاساسلانغاندا، ھازىرغىچە 247 خىزمەت گۇرۇپپىسى ئامما ئۈچۈن 3791 ئەمەلىي ياخشى ئىش قىلىپ بېرىپ، نامرات ئوقۇغۇچى ۋە نامرات ئائىلىدىكى 10مىڭ 807 كىشىگە ئىقتىسادىي جەھەتتىن ياردەم بېرىپ، نۇقتىلىق ئائىلە ۋە نامرات ئائىلىدىكى 5280 كىشىنى يۆلىدى؛ ئاممىنىڭ كىرىمنى كۆپەيتىش ئۈچۈن، ھەر دەرىجىلىك خىزمەت گۇرۇپپىلىرى كەنت ئاھالىسىنى يېتەكلەپ، 491 كەسپىي ھەمكارلىق كوپىراتىپى قۇرۇپ، كەسپىي ئىقتىدار يېتىلدۈرۈش بويىچە 36مىڭ 961 ئادەم (قېتىم) تەربىيەلەشنى قانات يايدۇرۇپ، 1775 كىشىنى يۆتكەپ ئىشقا ئورۇنلاشتۇرۇپ، يەرلىك يېزا ئىگىلىك تېخنىكا ئىختىساسلىقلىرىدىن 662 كىشىنى تەربىيەلەشكە ياردەم بەرگەن؛ ھەر دەرىجىلىك خىزمەت گۇرۇپپىلىرى يەنە نامراتلارنى يۆلەش بىلەن ئىرادە تۇرغۇزۇشقا ياردەم بېرىشنى بىرلەشتۈرۈشتە چىڭ تۇرۇپ، ھەر مىللەت ئاممىسىنىڭ ئۆز تىرىشچانلىقى ۋە بىر جۈپ قولىغا تايىنىپ گۈزەل يۇرت - ماكان قۇرۇپ چىقىشقا ئىلھاملاندۇرۇپ، «يانچۇقنى تومپايتىش» مەسىلىسىنى ھەل قىلىش بىلەن بىللە، «كاللىنى ئازاد قىلىش» مەسىلىسىنىمۇ ھەل قىلىپ، 5267 ئائىلە، 16مىڭ 964 كىشىنىڭ نامراتلىقتىن قۇتۇلۇشىغا ياردەم بەرگەن.
</S>
<S ID=37202>
　　مىللىيلار بىلەن خەنزۇلار ھەمكارلىق مۇناسىۋىتى ئورنىتىپ، ئۆزئارا ياردەملىشىپ، ئۆزئارا ئۆگىنىپ، ئىتتىپاقلىقنى ئىلگىرى سۈردى
</S>
<S ID=37203>
　　29 - ئىيۇل سائەت 13:00 بولغان چىڭقى چۈشتە، قومۇل شەھىرى ئېۋىرغول رايونى قارا دۆۋە بازىرى چېگرا رايونغا ياردەم بېرىش دېھقانچىلىق مەيدانى كەنت ئاھالىلەر كومىتېتىدىن ناخشا ۋە خۇشال كۈلكە ئاۋازى ئاڭلىنىپ تۇراتتى.
</S>
<S ID=37204>
«ئەتە بىز كۆچەتلىك كەنتى بىلەن بىرلىكتە <مىللەتلەر ئىتتىپاقلىشىش، ئارمىيە - خەلق ئورتاق قۇرۇش> ئەدەبىيات - سەنئەت پائالىيىتى ئۆتكۈزىمىز، ھازىر بوش ۋاقىتتىن پايدىلىنىپ يەنە بىر قېتىم مەشىق قىلىۋالايلى» دېدى چېگرا رايونغا ياردەم بېرىش دېھقانچىلىق مەيدانى كەنت پارتىيە ياچېيكىسىنىڭ شۇجىسى ساۋ رۈيخەي.
</S>
<S ID=37205>
بۇ ئىككى كەنتنىڭ 4 - ئايدىن بۇيان بىرلىكتە ئۆتكۈزگەن 9 - قېتىملىق كوللېكتىپ پائالىيىتى ئىدى.
</S>
<S ID=37206>
　　چېگرا رايونغا ياردەم بېرىش دېھقانچىلىق مەيدانى كەنتىدىكى كەنت ئاھالىسىنىڭ ھەممىسى خەنزۇلار بولۇپ، ئۇنىڭغا يېقىن كۆچەتلىك كەنتىدىكى ئاھالىنىڭ ％90تىن كۆپرەكى ئۇيغۇرلار ئىدى.
</S>
<S ID=37207>
ئىككى كەنت ئاھالىسىنىڭ ئالاقىسى، بېرىش - كېلىشى، ئىچقويۇن - تاشقويۇن بولۇشى ئىلگىرى سۈرۈش ئۈچۈن، خىزمەت گۇرۇپپىسىنىڭ تەشەببۇسى ۋە يېتەكلىشىدە، ئىككى كەنت «مىللەتلەر ئىتتىپاقلىقى ھەمكارلىق مۇناسىۋىتى ئورنىتىش» پائالىيىتىنى يولغا قويدى، ھەمدە بۇ يىل 4 - ئاينىڭ 22 - كۈنى مىللەتلەر ئىتتىپاقلىقى ھەمكارلىق مۇناسىۋىتىنى ئورتاق قۇرغان كەنت بولۇپ شەكىللەندى.
</S>
<S ID=37208>
شۇنىڭدىن كېيىن، ئىككى كەنت ئىلگىرى - كېيىن بولۇپ سىرتقا چىقىپ ئېكسكۇرسىيە قىلىش، ئۆگىنىش، بىرلەشمە دوستلۇق پائالىيىتى ئۆتكۈزۈش، قىزىل تەربىيە قوبۇل قىلىش قاتارلىق شەكىللەر ئارقىلىق مىللەتلەر ئىتتىپاقلىقىنى ئىلگىرى سۈرۈش پائالىيىتىنى ئورتاق تەشكىللەپ قانات يايدۇردى.
</S>
<S ID=37209>
　　بۇ يىل 4 - ئايدا چېگرا رايونغا ياردەم بېرىش دېھقانچىلىق مەيدانى كەنتىدىكى كەنت ئاھالىسى دەي شاڭرۇڭ بىلەن كۆچەتلىك كەنتىدىكى كەنت ئاھالىسى ماخمۇت نىياز تەشەببۇسكارلىق بىلەن مىللەتلەر ئىتتىپاقلىقى بويىچە ھەمكارلىق مۇناسىۋىتى ئورناتتى.
</S>
<S ID=37210>
«دەي شاڭرۇڭنىڭ چىلان ئۆستۈرۈش تېخنىكىسى ياخشى، ئۇ ماڭا چىلاننى قانداق چاتاش تېخنىكىسىنى قولمۇقول ئۆگىتىپ قويدى، بۇ يىل ئائىلىمىزدىكى نەچچە مو چىلاننىڭ مەھسۇلاتى بۇلتۇرقىدىن ئېشىشى مۇمكىن» دېدى ماخمۇت نىياز خۇشال ھالدا مۇخبىرغا.
</S>
<S ID=37211>
　　لۈي رېنجيېنىڭ تونۇشتۇرۇشىچە، قومۇل شەھىرى مىللەتلەر ئىتتىپاقلىقىنى ئىلگىرى سۈرۈش ئۈچۈن، بۇ يىلقى «ئۈچ ئەل» پائالىيىتىدە، مىللەتلەر ئىتتىپاقلىقى - تەرەققىياتى بويىچە ئىلغارلىق بەرپا قىلىش پائالىيىتىنى كەنت(مەھەللە)، يېزا، بازار، كارخانا، مەكتەپلەرگە كىرگۈزۈشنى كۈچەپ ئىلگىرى سۈرگەن، خەنزۇ رەھبىرىي كادىرلار ئاز دېگەندە ئاساسىي قاتلامدىكى بىر ئاز سانلىق مىللەت ئاھالىسى بىلەن، ئاز سانلىق مىللەت رەھبىرىي كادىرلىرى ئاز دېگەندە ئاساسىي قاتلامدىكى بىر خەنزۇ ئامما بىلەن ئالاقە ئورناتقان، ھازىرغىچە 4012 كىشى بىلەن ھەمكارلىق مۇناسىۋىتى ئورنىتىلغان.
</S>
<S ID=37212>
　　مېخانىزمدا يېڭىلىق يارىتىپ، «ئەڭ ئاخىرقى بىر كىلومېتىر»نى تۇتاشتۇرۇش
</S>
<S ID=37213>
　　قومۇل شەھىرى ئېۋىرغول رايونى شەرقىي ئۆستەڭ رايونى مەھەللە ئىش باشقارمىسى ئاقيەر م−ەھەللىسىدىكى «ئاھالىلەر پىكىر بايان قىلىش نۇقتىسى»دا، نەچچە كىشى چۆرىدىشىپ ئولتۇرۇپ، ئولتۇراق رايون يولىغا «سۈرئەت ئاستىلاتقۇچ» ئورنىتىش كېرەكمۇ - يوق دېگەن مەسىلىنى مۇزاكىرە قىلىۋاتاتتى.
</S>
<S ID=37214>
«ھازىر ئولتۇراق رايوندا ئاپتوموبىللار كۆپ، كىچىك بالىلارمۇ كۆپ، ئاسانلا قاتناش ھادىسىسى كېلىپ چىقىشى مۇمكىن، مېنىڭچە تېزدىن سۈرئەت ئاستىلاتقۇچ ئورنىتىش كېرەك».
</S>
<S ID=37215>
پىكىر بايان قىلغۇچىنىڭ پىكرى كۆپچىلىكنىڭ ئېتىراپ قىلىشىغا ئېرىشتى، ھەمدە مەھەللە ئاھالىلەر كومىتېتىغا يوللاندى.
</S>
<S ID=37216>
مەھەللە كادىرلىرى قومۇل شەھەرلىك قاتناش ساقچى تارماقلىرى بىلەن كېڭەشكەندىن كېيىن، ئىككىنچى كۈنى ئالاقىدار تارماقلارنىڭ سۈرئەت ئاستىلاتقۇچ ئورنىتىپ بېرىدىغانلىقىنى ئېيتتى.
</S>
<S ID=37217>
　　ئاقيەر مەھەللىسىدە تۇرۇشلۇق خىزمەت گۇرۇپپىسىنىڭ باشلىقى مۇ شياۋبىڭ تونۇشتۇرۇپ مۇنداق دېدى: مەڭگۈ قايتماس خىزمەت گۇرۇپپىسى بەرپا قىلىپ، ئاممىغا مۇلازىمەت قىلىدىغان «ئەڭ ئاخىرقى بىر كىلومېتىر» يولنى ئۇلاش ئۈچۈن، خىزمەت گۇرۇپپىمىز ئاممىغا مۇلازىمەت قىلىش مېخانىزمىمىزدا يېڭىلىق يارىتىپ، مەھەللىدە «ئامما پىكىر بايان قىلىش نۇقتىسى»، ئامما بايان قىلغان پىكىرنى ئاشكارىلاش ئىستونى تەسىس قىلىپ، پىكىر بايان قىلىش قىزىق لىنىيەلىك تېلېفونىنى ئېلان قىلىپ، پىكىر بايان قىلغۇچىلارنى قوبۇل قىلىش دىجورنىلىق تۈزۈمى ئورنىتىپ، ئاھالىلەر ئولتۇراق رايونى بىناسىغا پىكىر بايان قىلىش ساندۇقى ئورنىتىپ، ئاھالىلەرنىڭ مەھەللىدىكى چوڭ ئىش، تۇرمۇشتىكى قىيىن ئىش، قوشنىلار ئارىسىدىكى كىچىك ئىش، ئائىلىدىكى باش قاتۇرىدىغان ئىشلارنى سۆزلىشىگە سەھنە ھازىرلاپ بەردى.
</S>
<S ID=37218>
　　«سۆزلىگەننىڭ ئۈنۈمى بولۇش»قا كاپالەتلىك قىلىش ئۈچۈن، ئاقيەر مەھەللىسى ئايدا بىر قېتىم «پىكىر بايان قىلىش يىغىنى» ئېچىپ، يىغىۋېلىنغان تەكلىپ، پىكىر، تەۋسىيەلەرنى رەتلەپ، تۈرگە ئايرىپ، ھەر قېتىمدا بىردىن ئىككىگىچە تېما بېكىتىپ، ئۇنى مەھەللە كادىرلىرى، پارتىيە ئەزاسى ۋەكىللىرى، ئاھالە ۋەكىللىرىدىن تەشكىللەنگەن ئاھالىلەر كېڭىشىش كومىتېتىنىڭ مۇزاكىرە قىلىشىغا تاپشۇرۇپ بەردى.
</S>
<S ID=37219>
نەق مەيدان ماسلاشتۇرۇپ ھەل قىلىشقا بولىدىغان كىچىك ئىشلارنى مەھەللە ئالاقىدار تەرەپلەرنى تەكلىپ قىلىپ، نەق مەيداندا يۈزتۇرا ماسلاشتۇرۇپ ھەل قىلدى؛ ۋاقتىدا ھەل قىلىشقا بولمايدىغان چوڭ ئىش، قىيىن ئىشلارنى مەھەللە ئالاقىدار تارماقلار ياكى مەھەللە باشقارمىسى بىلەن ماسلىشىپ يۇقىرىغا يوللاپ، بارلىق مەسىلىنىڭ ھەل قىلىنىش نەتىجىسىنى پىكىرنى ئاشكارىلاش ئىستونىدا ئېلان قىلدى.
</S>
<S ID=37220>
   ھازىر، خىزمەت گۇرۇپپىسىنىڭ ئاكتىپ تەشەببۇسى ۋە تىرىشچانلىقىدا، قومۇل شەھىرىدىكى مەھەللە، كەنتلەردە «ئاھالىلەر پىكىر بايان قىلىش نۇقتىسى»دىن 586سى قۇرۇلدى.
</S>
<S ID=37221>
بۇ نۇقتا جەمئىيەت ئەھۋالى، ئەلرايىغا ئالاقىدار ئەھۋاللارنى قوبۇل قىلىپلا قالماي، يەنە پۈتكۈل جەرياندا خەلق ئۈچۈن ۋاكالىتەن بېجىرىش، بىۋاسىتە ئەلرايىنى ئەكس ئەتتۈرۈش قاتارلىق مۇلازىمەتلەرنى قانات يايدۇرۇپ، ئاممىغا ئەڭ يېقىن ئارىلىقتىن مۇلازىمەت قىلىشنى ئىشقا ئاشۇردى.
</S>
</TEXT>
/BODY
/DOC