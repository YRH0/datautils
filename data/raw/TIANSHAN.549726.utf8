<DOC>
<DOCID>TIANSHAN.549726</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-09-18 15:06:10</DATE>
</HEADER>
<BODY>
<HEADLINE>
<S ID=49212>
«ئەمىن ئۆي» قۇرۇلۇشى پىچاندىكى نامراتلارنىڭ نامراتلىق قالپىقىنى چۆرۈپ تاشلىشىغا «يېشىل چىراغ» بولدى
</S>
</HEADLINE>
<TEXT>
<S ID=49213>
   ئىختىيارىي مۇخبىرىمىز مىجىت ئىبراھىم خەۋىرى: پىچان ناھىيەسىدە «ئەمىن ئۆي» قۇرۇلۇشى نامراتلارنىڭ نامراتلىق قالپىقىنى چۆرۈپ تاشلاپ، بېيىش يولىغا مېڭىشىغا «يېشىل چىراغ» يېقىپ بەردى.
</S>
<S ID=49214>
   پىچان ناھىيەسى بۇ يىل تۇرپان شەھەرلىك پارتكومنىڭ نامراتلارنى دەل جايىدا يۆلەش خىزمىتىنى ياخشى ئىشلەش توغرىسىدىكى ئورۇنلاشتۇرۇشىغا ئاساسەن، قىش ۋە ئەتىيازدا كەڭ كۆلەمدە قانات يايدۇرۇلغان «ئۈچنى يېزىلارغا يەتكۈزۈش» پائالىيىتىگە بىرلەشتۈرۈپ، 2400 ئادەم /قېتىم دېھقان - چارۋىچىنى «ئەمىن ئۆي» قۇرۇلۇشى تېخنىكىسى بويىچە تەربىيەلىدى. ناھىيەلىك تۇرالغۇ ۋە شەھەر-يېزا قۇرۇلۇشى ئىدارىسى قۇرۇلۇش ئەترەتلىرىدىن ئىمتىھان ئېلىپ، 42 قۇرۇلۇش ئەترىتىگە ئىش ئورنىغا چىقىش كىنىشكىسى تارقاتتى ھەمدە قۇرۇلۇشلاردا يەرلىك دېھقان ئىشلەمچىلەرنى، بولۇپمۇ نامراتلارنى ئاساس قىلىپ ئىشلىتىشنى تەلەپ قىلدى.
</S>
<S ID=49215>
ئىگىلىنىشىچە، پىچان ناھىيەسىدىكى 35 قۇرۇلۇش ئەترىتىدە 1455 نامرات ئامما بولۇپ، ئۇلار «ئەمىن ئۆي» قۇرۇلۇشىدىكى ئاساسلىق كۈچكە ئايلىنىپ قالغان.
</S>
<S ID=49216>
   تۇيۇق يېزىسىنىڭ تۇيۇق كەنتىدىكى ئېلى يۇنۇس مۇنداق دېدى: «ئاتا-ئانامدىن كىچىك قالغان بولغاچقا، ھازىرغىچە ‹ئەمىن ئۆي› سالالمىغان ئىدىم، بۇ يىل ھۆكۈمەتنىڭ غەمخورلۇقىدا ‹ئەمىن ئۆي› قۇرۇلۇشى مەيدانىدا كۈنلۈكۈمگە 150 يۈەندىن ئىشلەپ، ئايدا 4000 يۈەن ئەتراپىدا پۇل تاپتىم، مانا ھازىر 60 كىۋادرات مېتىر كۆلەمدە ئۆي سېلىپ، كۆچۈش تەييارلىقىنى قىلىۋاتىمەن، بۇ يىل نامراتلىق قالپىقىمنى چۆرۈپ تاشلايدىغان بولدۇم».
</S>
<S ID=49217>
دالانكارىز يېزىسىنىڭ ئازات كەنتىدىكى ئەكبەر سىدىق بۇ يىل ئائىلىسىدە قىيىنچىلىقى ئېغىر 20 نامرات ئائىلىدىكى ئېشىنچا ئەمگەكچىلەردىن قۇرۇلۇش ئەترىتى تەشكىللەپ، كەنتتە 16 يۈرۈش «ئەمىن ئۆي» سالدى ھەمدە قۇرۇلۇشتا ئىشلىگەن نامرات ئېشىنچا ئەمگەكچىلەرنىڭ ھەر بىرىنى 10 مىڭ يۈەن ئەتراپىدا كىرىمگە ئىگە قىلىپ، ئۇلارنىڭ نامراتلىق قالپىقىنى چۆرۈپ تاشلاپ، بېيىش يولىغا مېڭىشىغا «يېشىل چىراغ» يېقىپ بەردى.
</S>
</TEXT>
/BODY
/DOC