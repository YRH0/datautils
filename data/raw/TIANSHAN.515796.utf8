<DOC>
<DOCID>TIANSHAN.515796</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-04-10 13:08:36</DATE>
</HEADER>
<BODY>
<HEADLINE>
<S ID=24318>
ئەجىرنىڭ نۇرىدا چاقنايدۇ قىممەت
</S>
</HEADLINE>
<TEXT>
<S ID=24319>
   بىزدە ‹‹ھۈنەرلىك كىشى خار بولماس››، ‹‹ھۈنىرى بار كىشىنىڭ، بەرىكىتى كۆپ ئىشىنىڭ›› دېگەنگە ئوخشاش ھېكمەتلەر بار.
</S>
<S ID=24320>
كەسپىنى ئوتتەك ئىشتىياقى، چىن ئەقىدىسى بىلەن سۆيەلىگەن كىشىلەرلا ئۆزىنىڭ ھۈنەر – كەسپىنى تەرەققىي قىلدۇرۇش يولىدا تاللاش ۋە شاللاشقا تولغان رىقابەت بەيگىسىدە ئۈزۈپ چىقالايدۇ.
</S>
<S ID=24321>
شايار ناھىيەسىنىڭ قىزىلبايراق بازىرى تاللىق كەنتى 5 – گۇرۇپپىسىنىڭ ئەزاسى، ‹‹شاھيار›› تىككۈچىلىك كەسپىي ھەمكارلىق كوپىراتىپىنىڭ قۇرغۇچىسى پاتىگۈل مامۇت كەسپىنى تەرەققىي قىلدۇرۇش يولىدا جاپالىق ئىزدىنىش بەدىلىگە، ئۆز ئائىلىسى ۋە باشقا ھەمشىرىلىرىنىڭ تەقدىرىنى ئۆزگەرتىش، بەختىيار تۇرمۇشنىڭ گۈزەل مەنزىلىنى يارىتىش سەپىرىدە داغدام قەدەم تاشلاۋاتقان دېھقان ئاياللارنىڭ بىرى.
</S>
<S ID=24322>
   پاتىگۈل مامۇت ئائىلە قىيىنچىلىقى سەۋەبىدىن تولۇق ئوتتۇرا مەكتەپكە ئۆرلەپ ئوقۇش ئىمكانىيىتىگە ئېرىشەلمەي، 1987 – يىلى تولۇقسىز ئوتتۇرا مەكتەپنى پۈتكۈزۈپلا ئائىلە ئىشلىرىغا ياردەملىشىشكە مەجبۇر بولدى.
</S>
<S ID=24323>
كىچىكىدىن باشلاپ تىككۈچىلىككە قىزىقىدىغان پاتىگۈلنىڭ ئارزۇسىغا ئاساسەن ئائىلىسىدىكىلەر ئۇنى شۇ يىلى كۈزدە شايار بازىرىدىكى خېلى داڭقى بار بىر ئۇستامغا شاگىرتلىققا بەردى.
</S>
<S ID=24324>
زېرەك پاتىگۈل بۇ كەسىپكە چوڭقۇر ئىشتىياق باغلاپ، ئىجتىھات بىلەن ئۆگىنىپ، تەڭلا شاگىرتلىققا كىرگەن 15 قىز ئىچىدە تېز ئىلگىرىلەپ ئۇستازىنى قايىل قىلدى ۋە 1991 – يىلى دۇكان ئايرىپ، ئۆز ئالدىغا تىككۈچىلىك دۇكىنىدىن بىرنى ئېچىۋالدى.
</S>
<S ID=24325>
ئۇ توي قىلغاندىن كېيىنمۇ ئېرىنىڭ قوللىشى بىلەن تىككۈچىلىكنى ئىزچىل داۋاملاشتۇردى. ئۇ ھۈنەرگە پۇختا، سەمىمىي، قىزغىن بولغاچقا، خېرىدارلىرى كۈندىن – كۈنگە كۆپىيىپ، سودىسىمۇ يۈرۈشتى.
</S>
<S ID=24326>
دۇكان ئېچىش جەريانىدا بۇ كەسىپتىمۇ ئۈزلۈكسىز ئىزدىنىشكە توغرا كېلىدىغانلىقىنى چوڭقۇر تونۇپ يېتىپ، بوش ۋاقتى بولسىلا كىيىم – كېچەككە دائىر كىتابلارنى كۆردى، قايسى پاسوندىكى كىيىم – كېچەكنىڭ بەكرەك بازار تېپىۋاتقانلىقىنى كۆزەتتى، خانىم – قىزلارنىڭ قايسى پاسوندىكى كىيىم – كېچەكنى ياقتۇرىدىغانلىقىغا دىققەت قىلدى...
</S>
<S ID=24327>
ئاخىرىدا يىراق – يېقىندىكى كەسىپداشلار ئېتىراپ قىلىدىغان، خېرىدارى كۆپ، قولى گۈل تىككۈچىگە ئايلاندى.
</S>
<S ID=24328>
تىككۈچىلىك ھەمكارلىق كوپىراتىپى قۇرۇشتىن ئىبارەت ئۇزاق يىللىق ئارزۇسىنى رېئاللىققا ئايلاندۇرۇش ئۈچۈن كۆپ تىرىشتى.
</S>
<S ID=24329>
   قىزىلبايراق بازارلىق ھۆكۈمەت پاتىگۈل مامۇتنىڭ ئىگىلىك تىكلەش ئىرادىسىنى كۆزدە تۇتۇپ، ئۇنى يېزا مەركىزىدىكى 110 كىۋادرات مېتىرلىق ئۆي بىلەن ھەقسىز تەمىنلەپ، قولاي شارائىت ھازىرلاپ بەردى.
</S>
<S ID=24330>
‹‹ئەجىرنىڭ تېگى ئالتۇن›› دېگەندەك، ئۇنىڭ ئەجرى چېچەكلەپ مېۋىلەشكە باشلىدى.
</S>
<S ID=24331>
2014 – يىل 11 – ئاينىڭ بېشىدا ‹‹شاھيار›› ماركىسىنى رەسمىي ئەنگە ئالدۇرۇپ، قىزىلبايراق بازىرىنىڭ مەركىزىدە ‹‹شاھيار›› تىككۈچىلىك ھەمكارلىق كوپىراتىپىنى قۇردى.
</S>
<S ID=24332>
كوپىراتىپنىڭ دەسلەپكى مەزگىلدىكى ئومۇمىي مەبلىغى 150 مىڭ يۈەن، ئىشقا ئورۇنلاشتۇرغان ئايال 11، يىل ئاخىرىدىكى ساپ كىرىمى 60 مىڭ يۈەن بولغان بولسا، بۇلتۇر كوپىراتىپتىكى تىككۈچى ئايال 31گە، ئومۇمىي مەبلىغى 300 مىڭ يۈەنگە يېتىپ، يىللىق ساپ كىرىمى 100 مىڭ يۈەندىن ئاشتى.
</S>
<S ID=24333>
بۇ كوپىراتىپ بۇلتۇر 4 – ئايدا ناھىيە تەرىپىدىن ‹‹تۆت يۇلتۇز دەرىجىلىك ھەمكارلىق كوپىراتىپى›› بولۇپ باھالىنىپ مۇكاپاتلاندى.
</S>
<S ID=24334>
پاتىگۈل بۇلتۇر 9 – ئايدا بازار بويىچە ئۆتكۈزۈلگەن تىككۈچىلىك كەسپىدە ماھارەت كۆرسىتىش مۇسابىقىسىدە 1 – دەرىجىلىك مۇكاپاتقا ئېرىشتى.
</S>
<S ID=24335>
   پاتىگۈل مامۇت تىككۈچىلىك قىلغاندىن بۇيان 150تىن ئارتۇق ياراملىق شاگىرت تەربىيەلىدى، ئۇلارنىڭ كۆپ قىسمى ئۆز ئالدىغا دۇكان ئېچىپ، ئىگىلىك تىكلەش يولىغا ماڭدى.
</S>
<S ID=24336>
قىيىنچىلىقى بار ئىككى شاگىرتىغا تارماق دۇكان ئېچىپ بەردى.
</S>
<S ID=24337>
ھازىر ئۇنىڭ كوپىراتىپىدا ئىشلەۋاتقان 31 ئايالنىڭ ھەر بىرى ئايدا 1200 يۈەندىن 3000 يۈەنگىچە ئىش ھەققى ئالالايدىغان بولدى.
</S>
<S ID=24338>
ئۇ 2009 – يىلىدىن باشلاپ ھەر يىللىق ‹‹1 – ئىيۇن›› بالىلار بايرىمىدا كەنت باشلانغۇچ مەكتىپى ۋە بالىلار يەسلىسىدىكى 15تىن 20گىچە بالىغا كىيىم تىكىپ بېرىشنى، كەنت باشلانغۇچ مەكتىپى ۋە بالىلار يەسلىسىنى 16 قۇر سەھنە كىيىمى بىلەن ھەقسىز تەمىنلەشنى، كەنت باشلانغۇچ مەكتىپىدىكى ئۆگىنىش نەتىجىسى ياخشى، ئائىلىسىدە قىيىنچىلىقى بار ئوقۇغۇچىلارنى نەق پۇل بىلەن مۇكاپاتلاپ رىغبەتلەندۈرۈشنى ئىزچىل داۋاملاشتۇرۇپ كەلدى.
</S>
<S ID=24339>
بۇلتۇر كەنت بويىچە باھالاپ چىقىلغان ‹‹ئون مۇنەۋۋەر ئايال››غا ئۆز قولى بىلەن كۆڭلەك تىكىپ ھەدىيە قىلدى.
</S>
<S ID=24340>
   پاتىگۈل مامۇت ئاددىي دېھقان ئايالدىن ھازىرقىدەك بىر كارخانىچىغا ئايلىنىش جەريانىدا تالاي قىيىنچىلىق، سىناقلارغا دۇچ كەلسىمۇ قىلچە بەل قويۇۋەتمەي، ئۆز تەقدىرىنى ئۆزگەرتىش يولىدا تىرىشچانلىق كۆرسىتىش ئارقىلىق كىشىلىك ھاياتىنىڭ قەدىر – قىممىتىنى نۇرلاندۇردى.
</S>
<S ID=24341>
تىرىشسىلا سەھرا ئاياللىرىنىڭمۇ نى – نى ئىشلارنى قىلالايدىغانلىقىدەك ھەقىقەتنى ئۆزىنىڭ ئەمەلىيىتى ئارقىلىق ئەتراپىدىكىلەرگە ئىسپاتلاپ بەردى...
</S>
</TEXT>
/BODY
/DOC