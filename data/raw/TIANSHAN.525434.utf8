<DOC>
<DOCID>TIANSHAN.525434</DOCID>
<HEADER>
<CLASS>خەلقئارا</CLASS>
<DATE>2016-05-27 17:59:03</DATE>
</HEADER>
<BODY>
<HEADLINE>
<S ID=29017>
ياۋروپادىكى چېكىدىن ئاشقان ئوڭ قاناتلار تەتۈر ئېقىمى يەنە قانچىلىك داۋاملىشىدۇ؟
</S>
</HEADLINE>
<TEXT>
<S ID=29018>
   ھازىر ئېغىر كىرىزىسكە دۇچ كەلگەن ياۋروپادا چېكىدىن ئاشقان ئوڭ قاناتلار پارتىيەسى تەتۈر ئېقىم پەيدا قىلىپ، ئەسلىدىكى سىياسىي ئەندىزە ۋە ئېكولوگىيەگە ھۇجۇم قىلدى ھەم بۇلارنى قايتا شەكىللەندۈردى. 23 – ماي ئېلان قىلىنغان ئاۋسترىيە زۇڭتۇڭ سايلىمىنىڭ نەتىجىسى بۇنىڭ يېڭى مىسالى بولالايدۇ: ئوڭ قانات پائۇلىزمچىلار پارتىيەسى لىبېرالىستلار پارتىيەسى كۆرسەتكەن نامزات نوربېرت خوفېل مەغلۇپ بولغان بولسىمۇ، ئاۋازغا ئېرىشىش نىسبىتى %49.7 كە يەتتى.
</S>
<S ID=29019>
   ياۋروپادىكى چېكىدىن ئاشقان ئوڭ قاناتلارنىڭ ئۈستۈنلۈككە ئېرىشىشىگە نۇرغۇن ئامىللار يوشۇرۇنغان بولۇپ، بۇ، ئىشقا ئورۇنلاشتۇرۇش، كۆچمەنلەر، خەۋپسىزلىك قاتارلىق نۇرغۇن ئىقتىسادىي ۋە ئىجتىمائىي مەسىلىلەرگە زىچ مۇناسىۋەتلىك. ئاۋسترىيە زۇڭتۇڭ سايلىمىدىن كېيىن، ياۋروپادىكى چېكىدىن ئاشقان ئوڭ قاناتلار ھازىرقى ھالىتىنى داۋاملاشتۇرالامدۇ – يوق؟ ئۇلار ئوتتۇرا سول ۋە ئوتتۇرا ئوڭ قاناتتىن بولغان ئەنئەنىۋى چوڭ پارتىيەلەرگە جەڭ ئېلان قىلىپ، ئۇلارنىڭ ئورنىنى باسامدۇ – يوق؟ بۇلارغا يېقىندىن دىققەت قىلىشقا ئەرزىيىدۇ.
</S>
<S ID=29020>
   چېكىدىن ئاشقان ئوڭ قاناتلار تەدرىجىي مۇۋەپپەقىيەت قازاندى
</S>
<S ID=29021>
   چېكىدىن ئاشقان ئوڭ قاناتلارنىڭ تەشەببۇسى ئەنئەنىۋى ئوڭ قاناتلارغا قارىغاندا تېخىمۇ چېكىدىن ئاشقان ۋە ئەسەبىي بولۇپ، ئۇلارنىڭ ئىدىيەسى پائۇلىزم، يەكلىمىچىلىك ھەم ياۋروپانىڭ بىر گەۋدىلىشىشىگە قارشى تۇرۇشقا مايىللىشىش قاتارلىقلاردا ئىپادىلىنىدۇ. ئالايلى: ئۇلار سىرتتىن كەلگەن كۆچمەنلەرنى يەكلەيدۇ ۋە ئۇلارنى ئۆچ كۆرىدۇ، جەمئىيەتنىڭ كۆپ مەنبەلىشىشىگە قارشى تۇرىدۇ. شۇنىڭغا دىققەت قىلىشقا ئەرزىيدۇكى، ئىلىم ساھەسىدىكىلەر ۋە تاراتقۇلاردا ‹‹چېكىدىن ئاشقان ئوڭ قاناتلار››غا قارىتا بىر تۇتاش ئۇقۇم ۋە ئۇنى پەرقلەندۈرۈش ئۆلچىمى يوق بولۇپ، ئۇلار ئوخشىمىغان ناملار بىلەن ئاتىلىدۇ، مەسىلەن: ‹‹ئوڭ قانات پائۇلىزمچى››، ‹‹رادىكال ئوڭ قاناتلار›› دېگەندەك.
</S>
<S ID=29022>
   بۇنىڭدىن ئىلگىرى ياۋروپا تاراتقۇلىرى چېكىدىن ئاشقان ئوڭ قاناتلار پارتىيەسى ئۈستىدە توختالغاندا، ‹‹ئاز ساندىكى››، ‹‹غەيرىي ئېقىمدىكىلەر›› دېگەندەك ناملار بىلەن ئاتىغان بولسىمۇ، ھازىر ئۇلار ياۋروپانىڭ سىياسىي سەھنىسىدىكى سەل قاراشقا بولمايدىغان سىياسىي كۈچكە ئايلىنىپ، ياۋروپادىكى نۇرغۇن دۆلەتلەرگە تەسىر كۆرسەتمەكتە.
</S>
<S ID=29023>
   غەربىي ياۋروپا، فىرانسىيەدىكى چېكىدىن ئاشقان ئوڭ قاناتلار پارتىيەسىنىڭ مىللىي فىرونتى بۇلتۇر 5 – ئايدا ياۋروپا پارلامېنت سايلىمىدا %25 ئاۋازغا ۋە 24 ئورۇنغا ئېرىشىپ، سوتسىيالىستلار پارتىيەسى بىلەن جۇمھۇرىيەتچىلەر پارتىيەسىدىن ئىبارەت ئاساسىي ئېقىمدىكى ئىككى پارتىيەدىن ئېشىپ كەتتى. مىللىي فىرونتنىڭ رەئىسى مارىنا لېپېن ھازىر ئەلرايىنى تەكشۈرۈش نەتىجىسىدە ئالدىنقى ئورۇندا تۇرۇپ، 2017 – يىللىق زۇڭتۇڭ سايلىمىدىكى كىشىلەرنىڭ دىققىتىنى تارتىدىغان نامزات بولۇپ قالدى.
</S>
<S ID=29024>
   ئوڭ قاناتلار گېرمانىيەدىمۇ يېقىنقى يىللاردىن بۇيان كۆرۈنەرلىك باش كۆتۈرۈشكە باشلىدى. 2014 – يىلى 10 – ئايدىن بۇيان نۇرغۇن پۇقرا ‹‹ياۋروپادىكى ۋەتەنپەرۋەرلەر غەربنى ئىسلامىيلاشتۇرۇشقا قارشى تۇرۇش ھەرىكىتى››نى تەشكىللەپ، درېسدېندا قەرەللىك يىغىلىپ، مۇسۇلمان كۆچمەنلەرنى قاتتىق باشقۇرۇش ۋە تىزگىنلەشنى مۇراجىئەت قىلدى. ئەسلىدە ئېھتىياتچان بولغان ئوڭ قانات پائۇلىزم پارتىيەسىدىن بولغان گېرمانىيەنىڭ تاللان پارتىيەسى ھازىر ياۋروپا ئىتتىپاقىغا قارشى تۇرۇش، كۆچمەنلەرگە قارشى تۇرۇش پوزىتسىيەسى بىلەن قوللىغۇچىلارنى جەلپ قىلىۋاتىدۇ. گېرمانىيە تاراتقۇلىرىنىڭ يېقىندا ئېلان قىلغان ئەلرايىنى تەكشۈرۈش نەتىجىسىگە قارىغاندا، گېرمانىيە تاللان پارتىيەسىنى قوللاش نىسبىتى %15كە يېتىپ رېكورت يارىتىلغان. بۇ نىسبەت ئەنئەنىۋى چوڭ پارتىيە بولغان گېرمانىيە دېموكراتلار پارتىيەسىنىڭ نىسبىتىگە يېقىنلاشقان.
</S>
<S ID=29025>
   شىمالىي ياۋروپادا شىۋېتسىيەدىكى چېكىدىن ئاشقان ئوڭ قاناتلار پارتىيەسى دېموكراتلار پارتىيەسى پارلامېنتتىكى 3 – چوڭ پارتىيە، دانىيەدىكى ئوڭ قاناتلار پائۇلىزم پارتىيەسى دانىيەلىكلەر دېموكراتلار پارتىيەسى پارلامېنتتىكى 2 – چوڭ پارتىيە بولۇپ، ھاكىمىيەت يۈرگۈزگۈچى ئىتتىپاقنىڭ مۇھىم بىر ئەزاسى بولۇپ قالغان. ئۇنىڭدىن باشقا، ئوتتۇرا شەرقىي ياۋروپادىكى پولشا، ۋېنگىرىيە قاتارلىق دۆلەتلەرمۇ چېكىدىن ئاشقان ئوڭ قاناتلارنىڭ ئاساسلىق بازىسى.
</S>
<S ID=29026>
   چېكىدىن ئاشقان ئوڭ قاناتلار كىرىزىستىن پايدىلىنىپ، يۇقىرى ئورۇنغا چىقتى
</S>
<S ID=29027>
   چېكىدىن ئاشقان ئوڭ قاناتلارنىڭ تەتۈر ئېقىم ۋەزىيىتى توغرىسىدا نۇرغۇن مۇتەخەسسىس مۇنداق دېدى: بۇ، ياۋروپانىڭ يېقىنقى يىللاردىن بۇيانقى كەڭ كۆلەملىك مۇھىت ئۆزگىرىشى بىلەن بىۋاسىتە مۇناسىۋەتلىك. ياۋروپا ھازىر مالىمانچىلىققا قېلىۋاتىدۇ، قەرز كىرىزىسىنىڭ سايىسى تېخى تەلتۆكۈس كەتكىنى يوق، مۇساپىرلار كىرىزىسى، تېررورلۇق تەھدىتى ئارقا – ئارقىدىن يۈز بېرىش تۈپەيلىدىن ياۋروپادا ھەر خىل ئىجتىمائىي زىددىيەتلەر مەركەزلىك پارتلاش ۋەزىيىتى پەيدا بولدى، بۇنىڭ بىلەن سايلىغۇچىلار قاتتىق ئۈمىدسىزلەندى. ئەلرايىنىڭ داۋالغۇپ تۇرۇشى بىلەن چېكىدىن ئاشقان ئوڭ قاناتلار پارتىيەسى كىرىزىس بولۇۋاتقان ۋەزىيەتتىن پايدىلىنىپ سايلىغۇچىلارنىڭ كەيپىپاتىغا ماسلىشىپ، ناھايىتى ئوڭايلا ئاۋازغا ئېرىشتى.
</S>
<S ID=29028>
   بۇنىڭغا سېلىشتۇرغاندا، ياۋروپادىكى ھەر قايسى دۆلەتلەردىكى بەزى ئەنئەنىۋى پارتىيەلەردىن مەيلى ئوتتۇرا سول ياكى ئوتتۇرا ئوڭ قاناتلارنىڭ بولسۇن، كىرىزىسكە تاقابىل تۇرۇش ئىقتىدارى ئاجىزلىشىپ، سايلىغۇچىلار، بولۇپمۇ ياش سايلىغۇچىلارنى جەلپ قىلالمايدىغان بولۇپ قالدى.
</S>
<S ID=29029>
  ئاۋسترىيەنى مىسالغا ئالساق، ئاۋسترىيەنىڭ ئىقتىسادىي ئەھۋالى ياۋروپادىكى باشقا دۆلەتلەرنىڭكىدىن ياخشى بولسىمۇ، نۇرغۇن ئاۋسترىيەلىك مۇساپىرلارنىڭ كىرىشى، ياۋروپانى قەرزدىن قۇتقۇزۇش پىلانى ۋە دۇنياۋىلىشىش ئاۋسترىيەنىڭ ئىستىقبالىغا تەھدىت سېلىۋاتىدۇ دەپ قاراپ، ئاۋسترىيەنىڭ ھازىرقى سىياسىي ھالىتىدىن نارازى بولماقتا.
</S>
<S ID=29030>
    شىنخۇا ئاگېنتلىقى دۇنيا مەسىلىسى تەتقىقات مەركىزىنىڭ ياۋروپا مەسىلىسى مۇتەخەسسىسى شېن شياۋچۈەن مۇنداق دېدى: ياۋروپادىكى نۇرغۇن سايلىغۇچى ئەنئەنىۋى پارتىيە باشلامچىلىق قىلىۋاتقان ئاتالمىش ‹‹قابىللار سىياسىيسى›› مەغلۇپ بولغانلىقتىن، ھازىرقى قاتمال ھالەتنى ئۆزگەرتىشكە ئامالسىز قېلىۋاتىدۇ، دەپ قاراپ، چېكىدىن ئاشقان ئوڭ قاناتلار پارتىيەسىگە مايىللىشىۋاتىدۇ.
</S>
<S ID=29031>
   جۇڭگو ئىجتىمائىي پەنلەر ئاكادېمىيەسى ياۋروپا تەتقىقات ئورنىنىڭ ياردەمچى تەتقىقاتچىسى خۇاڭ مېڭمېڭ مۇنداق دېدى: مۇساپىرلار كىرىزىسى بىلەن تېررورلۇق ھۇجۇمى ياۋروپادىكى چېكىدىن ئاشقان ئوڭ قاناتلار پارتىيەسىنىڭ قەد كۆتۈرۈشىنى تېزلەتتى، ئەمما بۇنىڭ تۈپ سەۋەبى شۇكى، ياۋروپا قەرز كىرىزىسىدىن كېيىن ئاساسىي ئېقىمدىكى پارتىيە ئىقتىسادنىڭ ئېشىشىغا تۈرتكە بولۇش شۇنداقلا ئىشقا ئورۇنلاشتۇرۇش نىسبىتىنى ئاشۇرۇشتا كۆپ ئۈنۈم ھاسىل قىلالمىدى، بۇنىڭدىن سايلىغۇچىلار تېخىمۇ ئۈمىدسىزلەندى.
</S>
<S ID=29032>
   ئۇنىڭدىن باشقا، بەزى چېكىدىن ئاشقان ئوڭ قانات پارتىيەلەر يېقىنقى يىللاردىن بۇيان تەدبىرلىرىنى پائال تەڭشەپ، ئۆزىنىڭ جەلپكارلىقىنى ئاشۇردى. فىرانسىيەنى مىسالغا ئالساق، مارىنا لېپېن فىرانسىيە مىللىي فىرونتىنىڭ ھوقۇقىنى يۈرگۈزگەندىن كېيىن، ‹‹ئەسەبىيلىشىشنى تۈگىتىش›› ئىدىيەسىنى، يەنى مىللىي فىرونتنىڭ چېكىدىن ئاشقان پارتىيە بولۇش ئوبرازىنى ئۆزگەرتىشنى ئوتتۇرىغا قويدى. ئۇ بىر قەدەر كونكرېت ئىقتىساد لايىھەسىنى ئوتتۇرىغا قويۇپ، فىرانسىيەنى ئىقتىسادىي ئىگىلىك ھوقۇقىنى قوغداشقا دەۋەت قىلىپ، فىرانسىيەنىڭ ياۋرو رايونىدىن چېكىنىپ چىقىشىنى تەشەببۇس قىلدى. شۇنىڭ بىلەن بىللە، ئاۋسترىيە زۇڭتۇڭ سايلىمى جەريانىدا خوفېل داۋاملىق ئۆزىنىڭ چېكىدىن ئاشقان ئوڭ قاناتلارغا تەۋە ئىكەنلىكىنى ئىنكار قىلىپ، ئۆزىنى ئوتتۇرا ئوڭ قاناتچى دەپ، تېخىمۇ كۆپ سايلىغۇچىلارنى جەلپ قىلماقچى بولدى.
</S>
<S ID=29033>
   ئاۋامنىڭ كەيپىياتىدا زىددىيەت كۆرۈلدى
</S>
<S ID=29034>
   ئىلگىرىكى تەجرىبىلەرگە قارىغاندا، ياۋروپادىكى چېكىدىن ئاشقان ئوڭ قاناتلارنىڭ باش كۆتۈرۈشى ئىقتىسادنىڭ كاساتلىشىشى ۋە گۈللىنىشىگە ئەگىشىپ، دەۋرىي ئۆزگىرىپ تۇرىدۇ. ئىقتىساد گۈللەنگەندە، جەمئىيەت مۇقىم بولغاندا، مىللەتلەرنىڭ بىرىكىشىنى، ياۋروپانىڭ بىر گەۋدىلىشىشىنى تەشەببۇس قىلىش سادالىرى تېخىمۇ كۈچىيىدۇ؛ ئەمما ئىقتىساد كاساتلاشسا ياكى كىرىزىسكە دۇچ كەلسە، پۇقرالار سايلامغا ئاۋاز بېرىش ئارقىلىق ئەنئەنىۋى پارتىيەنى ‹‹جازالايدۇ››.
</S>
<S ID=29035>
   شېن شياۋچۈەن مۇنداق دېدى: ياۋروپا خەلقىنىڭ ھازىرقى باسقۇچتىكى روھىي ھالىتىدىكى زىددىيەت شۇكى، ئۇلار بىر تەرەپتىن، چېكىدىن ئاشقان ئوڭ قاناتلار پارتىيەسىنىڭ دۆلەتنىڭ ھازىرقى قىيىنچىلىقتىن قۇتۇلۇپ، ئەمەلىي مەسىلىنى ھەل قىلىشىغا ياردەم بېرىشىنى ئۈمىد قىلىدۇ؛ يەنە بىر تەرەپتىن، دۆلەتنىڭ 2 – دۇنيا ئۇرۇشى تارىخ سەنىمىگە قايتا دەسسىشىدىن، چېكىدىن ئاشقان ئوڭ قاناتلار پارتىيەسىنىڭ تەختكە چىقىپ، دۆلەتكە ئېغىر ئازاب – ئوقۇبەت ئېلىپ كېلىشىدىن ئەندىشە قىلىدۇ.
</S>
<S ID=29036>
   ياۋروپا كىرىزىس ئەندىزىسىدىن ھەقىقىي قۇتۇلۇپ چىقمايدىكەن، چېكىدىن ئاشقان ئوڭ قاناتلار پارتىيەسى داۋاملىق زورىيىپ، ياۋروپانىڭ سىياسىي سەھنىسىنىڭ ‹‹ئوڭ››غا مايىللىشىش ۋەزىيىتى داۋاملىشىدۇ. بىراق خۇاڭ مېڭمېڭ مۇنداق دېدى: چېكىدىن ئاشقان ئوڭ قاناتلار پارتىيەسى ئاساسلىقى كىرىزىس قارالمىسى توغرىسىدىكى قائىدە – يوسۇندىن ھالقىغان پىكىر – بايانلىرى بىلەن سايلىغۇچىلارنى جەلپ قىلىۋالغان، ئەگەر ئۇلار تەختكە چىققاندىن كېيىن، ئىچكى ئىشلار جەھەتتە جەمئىيەتتىكى قاتماللىق، يەنى ئىشقا ئورۇنلاشتۇرۇش ۋە ئىقتىسادنى راۋاجلاندۇرۇشنى ياخشىلاش مەسىلىسىنى ھەل قىلالمىسا، قوللاشتىن مەھرۇم قالىدۇ. ئۇنىڭدىن باشقا، چېكىدىن ئاشقان ئوڭ قاناتلار پارتىيەسى تەختكە چىققاندىن كېيىن، ئۆزىنىڭ ئىچكى ئىشلار ۋە دىپلوماتىيە تەشەببۇسىدىكى چېكىدىن ئاشقان تۈسلەرنى ئازايتىشى مۇمكىن. ئۇنداق بولمايدىكەن، خەلقئارانىڭ ئېغىر بېسىمىغا دۇچ كېلىدۇ، ھەتتا سىياسىي جەھەتتىن جازالىنىدۇ.
</S>
<S ID=29037>
شىنخۇا ئاگېنتلىقى
</S>
</TEXT>
/BODY
/DOC