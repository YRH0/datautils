<DOC>
<DOCID>TIANSHAN.567974</DOCID>
<HEADER>
<CLASS>خەلقئارا</CLASS>
<DATE>2016-11-28 13:22:04</DATE>
</HEADER>
<BODY>
<HEADLINE>
<S ID=61872>
دۇنيادىكى ئون مەشھۇر پەن-تېخنىكا سارىيى
</S>
</HEADLINE>
<TEXT>
<S ID=61873>
 پەن – تېخنىكا سارايلىرى ئىنسانىيەت مەدەنىيىتىنى نامايان قىلىش ۋە ئىلىم – پەن بىلىملىرىنى ئومۇملاشتۇرۇشتىكى مۇھىم ئورۇن ھېسابلىنىدۇ.
</S>
<S ID=61874>
ئەڭ دەسلەپكى پەن – تېخنىكا سارىيى سانائەت ئىنقىلابىدىن كېيىن قۇرۇلغان بولۇپ، سانائەت ئىنقىلابى مەزگىلىدىكى پار ماشىنىسى، پاراۋۇز ۋە پاراخوت قاتارلىقلارنىڭ بارلىققا كېلىشى كىشىلەرنىڭ تۇرمۇشىنى زور دەرىجىدە ئۆزگەرتتى.
</S>
<S ID=61875>
ئىنسانىيەتنىڭ بۇ ئۇلۇغ مۇۋەپپەقىيەتلىرىنى خاتىرىلەش مەقسىتىدە پەن – تېخنىكا سارايلىرى بارلىققا كېلىشكە باشلىدى.
</S>
<S ID=61876>
 1. پارىژ ئىلىم – پەن ۋە سانائەت شەھىرى
</S>
<S ID=61877>
 پارىژ شەھىرىنىڭ شەرقىي شىمالىي قىسمىغا جايلاشقان ‹‹ۋىللېت ئىلىم – پەن ۋە سانائەت شەھىرى›› دۇنيا بويىچە ئەڭ چوڭ، ئېكسكۇرسىيەچىلەر سانى ئەڭ كۆپ بولغان پەن – تېخنىكا سارىيى، شۇنداقلا ياۋروپادىكى ئەڭ چوڭ پەننى ئومۇملاشتۇرۇش مەركىزى.
</S>
<S ID=61878>
ئۇ ئەنئەنىۋى مەنىدىكى مۇزېي بولماستىن، بەلكى ئويۇن ئويناش شەكلىدىن پايدىلىنىپ ھازىرقى زامان ئىلىم – پېنى ۋە تېخنىكىسىنى تونۇشتۇرىدىغان كاتتا مەيداندىن ئىبارەت.
</S>
<S ID=61879>
 2. لوندون ئىلىم – پەن مۇزېيى
</S>
<S ID=61880>
 1909 – يىلى قۇرۇلغان لوندون ئىلىم – پەن سارىيى 1857 – يىلى قۇرۇلغان جەنۇبىي كېنسىڭتون مۇزېيى ئاساسىدا بارلىققا كەلگەن بولۇپ، دۇنيادا ئەڭ بالدۇر قۇرۇلغان چوڭ تىپتىكى پەن – تېخنىكا مۇزېيى دېيىشكە بولىدۇ.
</S>
<S ID=61881>
بۇ يەرگە پەن – تېخنىكا تارىخىدا مۇھىم ئەھمىيەتكە ئىگە بولغان نۇرغۇن ئەمەلىي بۇيۇملار قويۇلغان، بولۇپمۇ ئەنگلىيەنىڭ سانائەت ئىنقىلابى مەزگىلىدىكى پەن – تېخنىكا مۇۋەپپەقىيەتلىرىنى ئەكس ئەتتۈرۈپ بېرىدىغان كۆرگەزمە بۇيۇملىرى تېخىمۇ ئۆزگىچە ئالاھىدىلىككە ئىگە بولغاچقا، بۇ مۇزېي يەنە ‹‹سانائەت ئىنقىلابى مۇزېيى›› دەپمۇ ئاتىلىدۇ.
</S>
<S ID=61882>
 3. شاڭخەي پەن – تېخنىكا سارىيى
</S>
<S ID=61883>
 شاڭخەي پەن – تېخنىكا سارىيى 2001 – يىلى قۇرۇلغان ھەم ئېچىۋېتىلگەن بولۇپ، پەن – تېخنىكا سارىيى، ئاسترونومىيە سارىيى ۋە تەبىئەت مۇزېيى قاتارلىقلارنى ئۆز ئىچىگە ئالىدۇ، ئۇ ‹‹تەبىئەت. ئادەم. پەن – تېخنىكا››نى ئاساسىي كۆرگەزمە تېمىسى قىلىدىغان پەن – تېخنىكا سارىيىدۇر.
</S>
<S ID=61884>
بۇ يەر يەنە يەرلىكنىڭ داڭلىق نامايەندە خاراكتېرلىك مەنزىرە ئورنى بولۇپ، ھەر يىلى 2 مىليون 500 مىڭدىن ئارتۇق ساياھەتچىنى كۈتۈۋېلىپ، دۇنيادىكى ئەڭ جەلپكار پەن – تېخنىكا سارىيىنىڭ بىرى بولۇپ قالدى.
</S>
<S ID=61885>
 4. چىكاگو ئىلىم – پەن ۋە سانائەت مۇزېيى
</S>
<S ID=61886>
 چىكاگو ئىلىم – پەن ۋە سانائەت مۇزېيى 1933 – يىلى قۇرۇلغان بولۇپ، ئامېرىكىدىكى تارىخى ئەڭ ئۇزاق، كۆلىمى ئەڭ چوڭ زامانىۋى پەن – تېخنىكا سارىيى.
</S>
<S ID=61887>
بۇ ئورۇندىكى بەزى ئېكسكۇرسىيە بۇيۇملىرىنىڭ چوڭلۇقى ئادەمنى ھەيران قالدۇرىدۇ.
</S>
<S ID=61888>
مەسىلەن، گېرمانىيەنىڭ چۆكمە پاراخوتى، بوئىن ئايروپىلان، ئامېرىكا ئالەم ئاۋىياتسىيە ئىدارىسىنىڭ ئالەم ئۇچقۇسى، كان قۇدۇقى ۋە پۈتۈن پويىز دېگەندەك.
</S>
<S ID=61889>
مۇزېي تاماشىبىنلار بىلەن قويۇق مۇناسىۋەتتە بولۇشقا ئەھمىيەت بەرگەن بولۇپ، نۇرغۇن تۈرلەردە تاماشىبىنلار بىۋاسىتە ئۆزى قول سېلىپ مەشغۇلات ئېلىپ بارالايدۇ.
</S>
<S ID=61890>
 5. بوستون ئىلىم – پەن مۇزېيى
</S>
<S ID=61891>
 ئامېرىكىدىكى ‹‹ئەڭ قەدىمكى شەھەر›› بوستونغا جايلاشقان، ئۇزاق تارىخقا ئىگە بوستون ئىلىم – پەن مۇزېيى 1830 – يىلى قۇرۇلغان بولۇپ، دۇنيادىكى داڭلىق مۇزېيلارنىڭ بىرى ھېسابلىنىدۇ.
</S>
<S ID=61892>
مۇزېيغا قويۇلغان يېقىنقى زامان ئىلىم – پېنىنىڭ مۇۋەپپەقىيەتلىرىنى ئەكس ئەتتۈرىدىغان كۆرگەزمە بۇيۇملىرى، بولۇپمۇ بۇلارنىڭ ئىچىدىكى ئامېرىكىنىڭ پەن – تېخنىكا تەرەققىيات ماتېرىياللىرى كىشىلەرنى ئۆزىگە جەلپ قىلىدۇ.
</S>
<S ID=61893>
 6. ئونتارىئو ئىلىم – پەن مەركىزى
</S>
<S ID=61894>
 كانادانىڭ تورونتو شەھىرىگە جايلاشقان ئونتارىئو ئىلىم – پەن مەركىزى كانادا دۆلىتى قۇرۇلغانلىقىنىڭ 100 يىللىقىنى خاتىرىلەش مەقسىتىدە قۇرۇلغان بولۇپ، 1976 – يىلى سىرتقا ئېچىۋېتىلگەن.
</S>
<S ID=61895>
پەن – تېخنىكىنىڭ تەرەققىي قىلىشىغا ئەگىشىپ نۇرغۇن مۇزېيلار تىنچ ھالەتتە نامايان قىلىشتەك ئەنئەنىۋى شەكىلدىن ۋاز كېچىپ، ھەر خىل يېڭى تېخنىكىلارنى قوللىنىش ئارقىلىق تاماشىبىنلارنى ئىلىم – پەن پىرىنسىپلىرىنى ئۆگىنىشكە، تېخنىكىنىڭ رولىنى ھېس قىلىشقا يېتەكلىمەكتە.
</S>
<S ID=61896>
ئونتارىئو ئىلىم – پەن مەركىزى دەل مۇشۇ تۈردىكى مۇزېيلار ئىچىدە ناھايىتى مەشھۇر سانىلىدۇ.
</S>
<S ID=61897>
 7. گېرمانىيە مۇزېيى
</S>
<S ID=61898>
 1903 – يىلى قۇرۇلغان گېرمانىيە مۇزېيى نۆۋەتتە ياۋروپادىكى ئىلىم – پەن مۇزېيلىرى ئىچىدە كۆلىمى ئەڭ چوڭ، شۇنداقلا دۇنيادىكى ئەڭ بۇرۇنقى ئىلىم – پەن مۇزېيىنىڭ بىرى ھېسابلىنىدۇ.
</S>
<S ID=61899>
مۇزېي ميۇنخېن شەھىرى ئىسار دەرياسىدىكى بىر ئارالغا سېلىنغان بولۇپ، كۆرگەزمە بۇيۇملىرى 28 مىڭغا يېتىدۇ، 50 نەچچە پەن – تېخنىكا ساھەسىگە چېتىلىدۇ.
</S>
<S ID=61900>
پاراخوت ۋە چۆكمە پاراخوتقا ئىگە دېڭىز قاتنىشى سارىيى ۋە ئايروپىلانغا ئىگە ھاۋا قاتنىشى (ئاۋىياتسىيە) سارىيى بۇ ئارالنى ھەقىقىي مەنىدىكى مۇزېي ئارالغا ئايلاندۇردى.
</S>
<S ID=61901>
 8. كالىفورنىيە ئىلىم – پەن مەركىزى
</S>
<S ID=61902>
 لوس ئانژېلىسقا جايلاشقان كالىفورنىيە ئىلىم – پەن مەركىزى ئەسلىي كالىفورنىيە كۆرگەزمىخانىسى بولۇپ، 1951 – يىلى كالىفورنىيە ئىلىم – پەن ۋە سانائەت مۇزېيىغا، 1987 – يىلى رەسمىي ھالدا كالىفورنىيە ئىلىم – پەن مەركىزىگە ئۆزگەرتىلگەن.
</S>
<S ID=61903>
كالىفورنىيە ئىلىم – پەن مەركىزى ھازىر ئامېرىكىنىڭ غەربىي دېڭىز قىرغىقىدىكى ئەڭ چوڭ ئىلىم – پەن مەركىزى بولۇپ، ‹‹ئىلگىرىلەش›› ناملىق ئالەم ئايروپىلانى بۇ يەرنىڭ ‹‹ساراي گۆھىرى›› بولۇپ ھېسابلىنىدۇ.
</S>
<S ID=61904>
 9. موسكۋا ئۇنىۋېرسال تېخنىكا مۇزېيى
</S>
<S ID=61905>
 1872 – يىلى قۇرۇلغان موسكۋا ئۇنىۋېرسال تېخنىكا مۇزېيى ئەينى چاغدىكى رۇسىيەنىڭ تۇنجى قېتىملىق ئۇنىۋېرسال تېخنىكا كۆرگەزمىسى ئاساسىدا قۇرۇلغان بولۇپ، ھازىر دۇنيادىكى ئەڭ چوڭ مۇزېيلارنىڭ بىرى شۇنداقلا رۇسىيەدىكى ئەڭ قەدىمكى پەن – تېخنىكا مۇزېيى ھېسابلىنىدۇ.
</S>
<S ID=61906>
مۇزېينىڭ كۆرگەزمە بۇيۇملىرى دۇنيانىڭ ۋە رۇسىيەنىڭ ئوخشاش بولمىغان مەزگىللەردىكى پەن – تېخنىكا مۇۋەپپەقىيەتلىرىنى بولۇپمۇ ئېنېرگىيە مەنبەسى، ماشىنا ياساش، سىمسىز رادىيو ۋە ئالەم ئاۋىياتسىيەسى قاتارلىق ساھەلەردىكى پەن – تېخنىكا مۇۋەپپەقىيەتلىرىنى ناھايىتى ياخشى ئەكس ئەتتۈرۈپ بېرىدۇ.
</S>
<S ID=61907>
 10. بەيېرخوئوس مۇزېيى
</S>
<S ID=61908>
 بەيېرخوئوس مۇزېيى ئاۋسترالىيەدىكى ئەڭ چوڭ ۋە ئەڭ قارشى ئېلىنىدىغان مۇزېيلارنىڭ بىرى.
</S>
<S ID=61909>
ئۇنىڭ قۇرۇلۇشى 100 نەچچە يىللار بۇرۇنقى تىرامۋايلارنى توك بىلەن تەمىنلەيدىغان تاشلاندۇق زاۋۇت بىناسى ئاساسىدا باشلىنىپ، 1988 – يىلىغا كەلگەندە تاماملانغان، ھازىر سىدنېي شەھىرىدىكى ئۆزگىچە ئالاھىدىلىككە ئىگە ساياھەت مەنزىرە نۇقتىسى ھېسابلىنىدۇ.
</S>
<S ID=61910>
كۆرگەزمە بۇيۇملىرى 200 توننا ئېغىرلىقتىكى پاراۋۇز، ھەجمى غايەت زور دىرىژابېل ۋە بىر رەسەتخانا قاتارلىقلارنى ئۆز ئىچىگە ئالىدۇ.
</S>
<S ID=61911>
ياسىن ئىبراھىم تەرجىمىسى
</S>
</TEXT>
/BODY
/DOC