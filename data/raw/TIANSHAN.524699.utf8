<DOC>
<DOCID>TIANSHAN.524699</DOCID>
<HEADER>
<CLASS>خەلقئارا</CLASS>
<DATE>2016-05-24 11:54:40</DATE>
</HEADER>
<BODY>
<HEADLINE>
<S ID=28801>
ياۋروپا ئىتتىپاقى ئېتىراپ قىلىنىش كىرىزىسىگە ئۇچرىدى
</S>
</HEADLINE>
<TEXT>
<S ID=28802>
   ئەنگلىيە پات يېقىندا ‹‹ياۋروپا ئىتتىپاقىدىن ئايرىلىش ياكى ئايرىلماسلىق››نى ئومۇمىي خەلقنىڭ ئاۋازىغا قويىدۇ. ئومۇمىي خەلقنىڭ ئاۋازىغا قويۇش نەتىجىسىنى بېكىتىش قىيىن بولسىمۇ، ياۋروپا ئىتتىپاقىدىن ئايرىلىش كەيپىياتى ياۋروپا ئىتتىپاقىدىكى كۆپ دۆلەتتە يامراشقا باشلىدى.
</S>
<S ID=28803>
   ئەلرايىنى تەكشۈرۈش ئاپپاراتى ئىپسوۋس يېقىندا ئېلان قىلغان ياۋروپا ئىتتىپاقىدىكى سەككىز دۆلەتنىڭ ئەلرايىنى تەكشۈرۈش نەتىجىسىدە كۆرسىتىلىشىچە، %45 خەلق ئەنگلىيەگە ئوخشاش ئومۇمىي خەلقنىڭ ئاۋازىغا قويۇش ئارقىلىق ياۋروپا ئىتتىپاقىدا قېلىش ياكى قالماسلىقنى قارار قىلىشنى ئۈمىد قىلىدىكەن.
</S>
<S ID=28804>
   ئەنگلىيەنىڭ ئومۇمىي خەلقنىڭ ئاۋازىغا قويۇشى ‹‹ياۋروپا ئىتتىپاقىدىن ئايرىلىش بېشارىتى›› بولۇپ قالىدۇ
</S>
<S ID=28805>
   بۇ قېتىمقى تەكشۈرۈش ئوبيېكتى بېلگىيە، فىرانسىيە، گېرمانىيە، ۋېنگىرىيە، ئىتالىيە، پولشا، ئىسپانىيە ۋە شىۋېيتسىيەدىكى 6000دىن ئارتۇق خەلقنى قاپلىدى. ئىتالىيەدە ياۋروپا ئىتتىپاقىدىن ئايرىلىشقا قوشۇلىدىغانلار ئەڭ كۆپ بولۇپ، %48كە يەتتى. فىرانسىيەدە %41 بولۇپ، ئىككىنچى ئورۇندا تۇردى، گېرمانىيەدە زىيارەت قىلىنغۇچى ئەگەر ئومۇمىي خەلقنىڭ ئاۋازىغا قويۇلسا، ياۋروپا ئىتتىپاقىدىن ئايرىلىشقا ئاۋاز بېرىدىغانلىقىنى بىلدۈردى.
</S>
<S ID=28806>
   گېرمانىيە ‹‹بېرلىن گېزىتى›› يېقىندا ماقالە ئېلان قىلىپ مۇنداق دېدى: ئەنگلىيەنىڭ ئومۇمىي خەلقنىڭ ئاۋازىغا قويۇشى ‹‹ياۋروپا ئىتتىپاقىدىن ئايرىلىش بېشارىتى›› بولۇپ قالىدۇ. ئەگەر ئومۇمىي خەلقنىڭ ئاۋازىغا قويۇش نەتىجىسى ياۋروپا ئىتتىپاقىدىن ئايرىلىش بولسا، ھەر قايسى دۆلەتلەرنىڭ ئەنگلىيەنى دوراپ ياۋروپا ئىتتىپاقىدىن ئايرىلىش ئىشىنى ئومۇمىي خەلقنىڭ ئاۋازىغا قويۇشىنى تېزلىتىدۇ؛ ئومۇمىي خەلقنىڭ ئاۋازىغا قويۇشنىڭ نەتىجىسى ياۋروپا ئىتتىپاقىدا قېلىش بولسىمۇ، بۇ پەقەت ۋاقتىنچە ھەر قايسى دۆلەتلەرنىڭ ئومۇمىي خەلقنىڭ ئاۋازىغا قويۇش ئويىغا ‹‹سوغۇق سۇ سېپىش›› تىنلا ئىبارەت.
</S>
<S ID=28807>
   ياۋروپا ئىتتىپاقىدىكى بىر تاراتقۇ ئوبزور يېزىپ مۇنداق دېدى: ئەنگلىيەنىڭ ئومۇمىي خەلقنىڭ ئاۋازىغا قويۇشىغا پۈتۈن دۇنيانىڭ كۆز تىكىشىدىكى سەۋەب ئومۇمىي خەلقنىڭ ئاۋازىغا قويۇش نەتىجىسى ئەنگلىيەنىڭ كەلگۈسى يۈزلىنىشىگە تەسىر كۆرسىتىپلا قالماي، يەنە باشقا دۆلەتلەرگىمۇ ئۈلگە بولۇش رولىنى ئوينايدۇ. ئەنگلىيە ياۋروپادىكى چوڭ دۆلەت، ئەگەر ئەنگلىيەنىڭ ئومۇمىي خەلقنىڭ ئاۋازىغا قويۇش نەتىجىسى ياۋروپا ئىتتىپاقىدىن ئايرىلىش بولسا، بۇ باشقا دۆلەتلەرنىڭ ئۇنىڭغا ئەگىشىپ ياۋروپا ئىتتىپاقىدىن ئايرىلىشنى ئومۇمىي خەلقنىڭ ئاۋازىغا قويۇش مۇمكىنچىلىكىنى ئاشۇرۇشى مۇمكىن. بۇنداق بولغاندا ياۋروپا ئىتتىپاقىنىڭ كەلگۈسى زور نامەلۇم سانغا ئايلىنىدۇ.
</S>
<S ID=28808>
   ياۋروپادىكى دۆلەتلەرنىڭ ياۋروپا ئىتتىپاقىدىن ئايرىلىش كەيپىياتىنىڭ يامرىشى ياۋروپا ئىتتىپاقىنىڭ كۆپ يىللاردىن بۇيانقى ئەڭ ئېغىر ئېتىراپ قىلىنىش كىرىزىسىگە دۇچ كېلىۋاتقانلىقىنى ئەكس ئەتتۈردى. ئىپسوۋسنىڭ ئەلرايىنى تەكشۈرۈش نەتىجىسىدە كۆرسىتىلىشىچە، پەقەت %20 ئەتراپىدىكى زىيارەت قىلىنغۇچىنىڭ قارىشىچە، 2020 – يىلىغا بارغاندا ياۋروپا ئىتتىپاقى تېخىمۇ بىرلىشىپ كېتىدىكەن، لېكىن %40 زىيارەت قىلىنغۇچى ئەكسىچە قاراشتا ئىكەن.
</S>
<S ID=28809>
   ياۋروپانى بىرگەۋدىلەشتۈرۈش مۇساپىسى مىسلىسىز خىرىسقا دۇچ كەلدى
</S>
<S ID=28810>
   ياۋروپا ئىتتىپاقى يېقىنقى يىللاردىن بۇيان كەينى – كەينىدىن ئىقتىسادىي كىرىزىس، مۇساپىرلار كىرىزىسى، تېررورلۇق ھۇجۇمى قاتارلىق قىيىن مەسىلىلەرگە دۇچ كەلگەن بولسىمۇ، تاقابىل تۇرۇش تەدبىرلىرى ئاجىز، ئىجرا قىلىش ئۈنۈمى ياخشى بولمىدى، ياۋروپا ئىتتىپاقىدىكى كۆپ دۆلەتلەرنىڭ ئوڭ قانات پارتىيە گۇرۇھلىرى پۇرسەتتىن پايدىلىنىپ سىياسىي كۈچىنى كېڭەيتتى، ياۋروپا ئىتتىپاقىغا قارشى تۇرۇش ساداسىمۇ كۈچەيدى، ياۋروپانى بىرگەۋدىلەشتۈرۈش مۇساپىسى مىسلىسىز خىرىسقا دۇچ كەلدى.
</S>
<S ID=28811>
  كۆپلىگەن ئىتالىيەلىك ياۋروپا ئىتتىپاقىغا قارشى تۇرۇش كەيپىياتىدا بولدى. ئىتالىيە مۇخبىرى جېرنارو ساينت جۇرىئانو مۇنداق دېدى: ياۋروپا ئىقتىسادىنىڭ ئىككى قۇتۇپلىشىشىمۇ يېقىنقى يىللاردىن بۇيان ئېغىرلاشتى، ئوتتۇرا دېڭىز ئەتراپىدىكى دۆلەتلەر بەس – بەستە قەرز كىرىزىسى ھۇجۇمىغا ئۇچراپ، ئىقتىسادى ئېغىر زەربىگە ئۇچرىدى.
</S>
<S ID=28812>
   يېقىنقى بىر تەكشۈرۈشتە كۆرسىتىلىشىچە، %60كە يېقىن فىرانسىيەلىك دۇنياۋىلىشىشنى بىر خىل تەھدىت، دۇنياۋىلىشىش دولقۇنىدا ئۆزىنى قوغداش كېرەك، دەپ قارىغان. باشقا تەھلىلچىلەرنىڭ قارىشىچە، فىرانسىيەلىكلەر ياۋروپا ئىتتىپاقىدىن ئايرىلىش دۆلەت ئىقتىسادىنىڭ تەرەققىي قىلىشىغا پايدىلىق، دەپ قارايدىكەن. فىرانسىيە تاراتقۇلىرىدا مۇنداق دېيىلگەن: فىرانسىيەلىكلەر ياۋروپادىن گۇمانلىنىش تەلىماتىنىڭ تەسىرىگە بىر قەدەر چوڭقۇر ئۇچرىغاچقا، %47 كىشى ئۆزىنى ياۋروپادىن گۇمانلانغۇچى دەپ قاراپ، فىرانسىيەنىڭ ياۋروپا ئىتتىپاقىدىن ئايرىلىشىنى ياكى ياۋروپا ئىتتىپاقىنىڭ تېخىمۇ ئاجىزلىشىشىنى ئۈمىد قىلىدىكەن. لېكىن %30كە يېقىن كىشى ياۋروپا ئىتتىپاقىنىڭ زورىيىشىنى، ھەتتا فېدېراتسىيە ھۆكۈمىتىدىن تەشكىللەنگەن ياۋروپا قۇرۇشنى ئۈمىد قىلىدىكەن.
</S>
<S ID=28813>
   مۇساپىرلار كىرىزىسى ياۋروپا ئىتتىپاقى ھازىر دۇچ كەلگەن ئەڭ جىددىي مەسىلە. مۇساپىرلارنىڭ تېز سۈرئەتتە كۆپىيىشىگە ئەگىشىپ، ياۋروپا ئىتتىپاقى نۇرغۇن تاقابىل تۇرۇش لايىھەسىنى ئوتتۇرىغا قويدى، لېكىن ئەزا دۆلەتلەرنىڭ مەنپەئەت پەرقى زور بولغاچقا، ئورتاق تونۇش ھاسىل قىلالماي، بىرلىككە كەلگەن ھەل قىلىش مېخانىزمىنى شەكىللەندۈرەلمىدى.
</S>
<S ID=28814>
   نۇرغۇن دۆلەت مۇساپىرلارنى قوبۇل قىلىش ۋە قۇتقۇزۇش ئىقتىسادىي يۈكنى ئاشۇرۇپ، ئىجتىمائىي بايلىقنى ئىگىلەپ، پۇقرالارنىڭ پاراۋانلىقىنى ئازايتىپ، دىن، مىللەت، مەدەنىيەت توقۇنۇشىنى ھەم تېررورچىلارنىڭ دۆلەت بىخەتەرلىكىگە تەھدىت سېلىشىنى كەلتۈرۈپ چىقىرىشى مۇمكىن، دېگەنلەردىن ئەنسىرىمەكتە. نۇرغۇن دۆلەت مۇساپىرلارنى چەتكە قېقىش پوزىتسىيەسىدە بولۇپ، ‹‹دۆلەت مەنپەئىتى ھەممىدىن مۇھىم›› دېگەن پىرىنسىپ بويىچە ئۆزىنى قوغداپ، باشقا دۆلەتلەرنىڭ مەسئۇلىيەتنى كۆپرەك ئۈستىگە ئېلىشىغا بىر چەتتە قاراپ تۇردى، ئۇلارنىڭ ياۋروپانىڭ ئورتاق مەنپەئىتى ۋە كەلگۈسى بىلەن كارى بولمايۋاتىدۇ. نۇرغۇن دۆلەت چېگرا باشقۇرۇشىنى ئەسلىگە كەلتۈردى ھەم كۈچەيتتى، سېنگېن كېلىشىمى تارمار بولۇش خەۋپىگە دۇچ كەلدى.
</S>
<S ID=28815>
   ساينت جۇرىئانونىڭ قارىشىچە، يېقىنقى بىر نەچچە يىلدىكى مۇساپىرلار مەسىلىسىنى بىر تەرەپ قىلىشتا ياۋروپا ئىتتىپاقىنىڭ ئوتتۇرا دېڭىز ئەتراپىدىكى دۆلەتلەر بىلەن كارى بولماسلىقى ئىتالىيەلىكلەرنىڭ ياۋروپا ئىتتىپاقىغا قارشى تۇرۇش كەيپىياتىنىڭ كۈچىيىشىدىكى يەنە بىر سەۋەب ئىكەن. نۇرغۇن ئىتالىيەلىكنىڭ قارىشىچە، ياۋروپا ئىتتىپاقى مۇساپىرلار مەسىلىسىنى ھەمكارلىشىپ ھەل قىلالمىغان، بىر پۈتۈن گەۋدە سۈپىتىدە ياۋروپا چېگراسىنى قوغدىيالمىغان، ئەكسىچە بۇ مەسىلىنى ئىتالىيە ۋە گىرېتسىيە قاتارلىق ئىقتىسادى ئەسلىدىلا ئاجىز دۆلەتلەرنىڭ بىر تەرەپ قىلىشىغا تاشلاپ بەرگەن.
</S>
<S ID=28816>
   جۇغراپىيەلىك سىياسىي قاتارلىق ئامىللار مەنپەئەت ئىختىلاپىنى كۈچەيتتى
</S>
<S ID=28817>
   ‹‹جەنۇب، شىمال›› بويىچە ئايرىلغان ياۋرو رايونى دۆلەتلىرىنىڭ ئىقتىسادىي ھاڭى يەنىلا چوڭ. بۇ يىل ياۋرو رايونى ۋە ياۋروپا ئىتتىپاقىنىڭ ئومۇمىي ئىقتىسادى مۇقىم، ياخشى بولسىمۇ، ھەر قايسى ئەزا دۆلەتلەر ئارىسىدا يەنىلا زور پەرق بار. ياۋروپا ئىتتىپاقى كومىتېتى ئىقتىساد، پۇل مۇئامىلە ئىشلىرى، باج ۋە تاموژنا ئىتتىپاقىنىڭ ئەزاسى موسكىۋېچ مۇنداق دېدى: ياۋرو رايونى ۋە ياۋروپا ئىتتىپاقى ئىچكى قىسمىنىڭ تەرەققىياتى تەكشى ئەمەس، ئىقتىسادنىڭ ئېشىشى ماس بولماسلىق مەسىلىسى يەنىلا گەۋدىلىك.
</S>
<S ID=28818>
   ‹‹شەرق، غەرب›› بويىچە ئايرىلغان ياۋروپانىڭ جۇغراپىيەلىك سىياسىي، ئىقتىسادىي تەرەققىياتى، ئېنېرگىيە بىخەتەرلىكى قاتارلىق نۇرغۇن مەسىلىدىكى مەنپەئەت توقۇنۇشى ئۈزۈلمىدى. پولشا، ۋېنگىرىيە ۋە چېخىيە قاتارلىق ئوتتۇرا، شەرقىي ياۋروپادىكى دۆلەتلەر ياۋروپا ئىتتىپاقىغا كىرگەندىن كېيىن، ئىقتىسادى تېز تەرەققىي قىلىش سۈرئىتىنى ساقلىدى. ئوتتۇرا، شەرقىي ياۋروپادىكى دۆلەتلەر ياۋروپا ئىتتىپاقىنىڭ نۇرغۇن زور مەسىلىسىنى پاسسىپ قوبۇل قىلىشتىن تەدبىر بەلگىلەشكە ئاكتىپ قاتنىشىشقا ئۆزگەردى ھەم ئۆزلىرىنىڭ بەزى زور مەسىلىلەردىكى تەدبىر بەلگىلەش ھوقۇقى ۋە تەسىر كۈچىنى كۈچەيتمەكچى بولدى. لېكىن بۇ دۆلەتلەرنىڭ ياۋروپانى بىرگەۋدىلەشتۈرۈشكە بولغان گۇمانى ھېلىمۇ مەۋجۇت.
</S>
<S ID=28819>
   مۇساپىرلار كىرىزىسى ياۋروپا ئىتتىپاقىغا ئىلگىرى ۋە كېيىن كىرگەن دۆلەتلەر ئارىسىدىكى مەنپەئەت ئىختىلاپىنىڭ يېڭى ئىپادىسى. مۇساپىرلار دولقۇنىغا ئىنكاسى ئەڭ كۈچلۈك بولغىنى ئوتتۇرا، شەرقىي ياۋروپادىكى دۆلەتلەر بولدى. ئۇلار گېرمانىيەنىڭ مۇساپىرلارغا چېگراسىنى ئېچىۋېتىش ئۇسۇلىغا قارشى تۇردى ھەم ياۋروپا ئىتتىپاقىنىڭ مۇساپىرلارنى ئورۇنلاشتۇرۇش لايىھەسىنى تەنقىدلەپ، مۇساپىرلارنى تەقسىملەش كۆرسەتكۈچىنى رەت قىلدى. ئەنگلىيەنىڭ ياۋروپا ئىتتىپاقىغا قويغان ياۋروپا ئىتتىپاقىنىڭ ئىچكى قىسمىدىكى دۆلەت ئەزالىرىنىڭ ئەركىن يۆتكىلىشىنى چەكلەش ھەم كۆچمەنلەرنىڭ پاراۋانلىقىنى ئازايتىش تەلىپىگىمۇ ئوتتۇرا، شەرقىي ياۋروپادىكى دۆلەتلەر كۈچلۈك نارازى بولدى.
</S>
<S ID=28820>
   خەۋپسىزلىك جەھەتتە، ئوتتۇرا، شەرقىي ياۋروپادىكى دۆلەتلەر ئامېرىكىنىڭ ش ئا ئە ت قىسىمىنى پولشا ۋە بالتىق دېڭىزى ئەتراپىدىكى دۆلەتلەردە ئورۇنلاشتۇرۇپ، رۇسىيەگە تەھدىت شەكىللەندۈرۈشنى ئۈمىد قىلدى. ئەمما گېرمانىيە، فىرانسىيە قاتارلىق ياۋروپا ئىتتىپاقىدىكى چوڭ دۆلەتلەر بىلەن رۇسىيەنىڭ ئىقتىسادى بىر – بىرىگە تايىنىدۇ، ئۇلار رۇسىيەنى داۋاملىق قاتتىق جازالاشنى تەشەببۇس قىلمىغاچقا، رۇسىيەگە قارىتىلغان سىياسەتتە بوشلۇق كۆپ بولدى. بۇنداق ئەھۋالنىڭ قىسقا مەزگىلدە تۈپتىن ئۆزگىرىشى قىيىن، شۇڭا ياۋروپا بىلەن رۇسىيەنىڭ مۇناسىۋىتىنى قانداق بىر تەرەپ قىلىش مەسىلىسى بىر گەۋدىلەشتۈرۈشتىكى قىيىن مەسىلىلەرنىڭ بىرى بولۇپ قالىدۇ.
</S>
</TEXT>
/BODY
/DOC