<DOC>
<DOCID>TIANSHAN.560547</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-10-29 12:46:13</DATE>
</HEADER>
<BODY>
<HEADLINE>
<S ID=56178>
ئۇچتۇرپان ناھىيەسى دۆلەتنىڭ نۇقتىلىق ئېكولوگىيەلىك ئىقتىدار رايونى تىزىملىكىگە كىردى
</S>
</HEADLINE>
<TEXT>
<S ID=56179>
 ئىختىيارىي مۇخبىرىمىز ئابدۇسالام نىياز خەۋىرى: يېقىندا جۇڭگو ھۆكۈمەت تورىدا «گوۋۇيۈەننىڭ بىر قىسىم ناھىيە (شەھەر) رايونلارنى دۆلەتنىڭ نۇقتىلىق ئېكولوگىيەلىك ئىقتىدار رايونىغا قوشۇشقا قوشۇلغانلىق توغرىسىدىكى تەستىقى» ئېلان قىلىندى.
</S>
<S ID=56180>
ئۇچتۇرپان ناھىيەسى دۆلەت تەرەققىيات-ئىسلاھات كومىتېتى ۋە باشقا ئالاقىدار تارماقلار بىرلىكتە ئوتتۇرىغا قويغان دۆلەتنىڭ نۇقتىلىق ئېكولوگىيەلىك ئىقتىدار رايونىغا يېڭىدىن قوشۇلغان شىنجاڭدىكى بىردىنبىر ناھىيە ئىكەن.
</S>
<S ID=56181>
 ئۇچتۇرپان ناھىيەسى «مەملىكەت بويىچە كۆكەرتىش خىزمىتىدىكى ئىلغار ناھىيە» بولۇپ، يېشىللىق نىسىبىتى %49 تىن ئاشىدۇ.
</S>
<S ID=56182>
بۇ ناھىيەنىڭ ئېكولوگىيەلىك ساياھەت بايلىقى ئىنتايىن مول بولۇپ، مەشھۇر بولغان مۆلجەرتاغ مەنزىرە رايونى ۋە جىغانلىق سۇلۇق يەر باغچىسى دۆلەت 3A ۋە 4A دەرىجىلىك مەنزىرە رايونى بولۇپ باھالانغان.
</S>
<S ID=56183>
تارىخىي مەدەنىيەت مىراسلىرىدىن بەدەل تۇراسى، سەككىز سىمۋوللۇق تۇرا قاتارلىقلار بار.
</S>
<S ID=56184>
ئۇچتۇرپان ناھىيەسىنىڭ يەنە جۇڭگو جىغان يۇرتى، ياڭاق يۇرتى ۋە نۇقۇت ماكانى قاتارلىق چىرايلىق ناملىرىمۇ بار.
</S>
<S ID=56185>
ناھىيەنىڭ 15 خىل يېزا ئىگىلىك مەھسۇلاتى دۆلەت يېزا ئىگىلىك مىنىستىرلىقى تەرىپىدىن زىيانسىز يېزا ئىگىلىك مەھسۇلاتى ئېتىراپنامىسىگە ئېرىشكەن بولۇپ، نۇقۇت، شال قاتارلىق ئىككى خىل يېزا ئىگىلىك مەھسۇلاتى دۆلەتنىڭ ئورگانىك يېمەكلىك ئېتىراپنامىسىگە ئېرىشكەن.
</S>
<S ID=56186>
468 مىڭ 100 مو تېرىلغۇ يەرنىڭ ھەممىسى يېشىل يېزا ئىگىلىك مەھسۇلات نازارەت قىلىش كونترول قىلىش كۆلىمىگە كىرگەن بولۇپ، 360 مىڭ مو يەر مەملىكەت بويىچە يېشىل يېمەكلىك خام ئەشياسىنى ئۆلچەملەشتۈرۈپ ئىشلەپچىقىرىش بازىسى بەرپا قىلىش تۈرىگە ئىلتىماس قىلىنغان، بۇ ئومۇمىي تېرىلغۇ يەر كۆلىمىنىڭ %77 ىنى ئىگىلەپ، ئاقسۇ ۋىلايىتى بويىچە مەملىكەت بويىچە يېشىل يېمەكلىك خام ئەشياسىنى ئۆلچەملەشتۈرۈپ ئىشلەپچىقىرىش بازىسى بەرپا قىلغان تۇنجى ناھىيە شەھەر بولۇپ قالغان.
</S>
<S ID=56187>
 ئىگىلىنىشىچە، ئالاقىدار تارماقلار دۆلەتنىڭ نۇقتىلىق ئېكولوگىيەلىك ئىقتىدار رايونىغا بولغان مالىيە، مەبلەغ قاتارلىق جەھەتلەردىكى قوللىشىنى زورايتىپ، مۇناسىۋەتلىك خامچوت دائىرىسىنى يەنىمۇ كۆپەيتىپ، ھەر قايسى جايلارنىڭ نۇقتىلىق ئېكولوگىيەلىك ئىقتىدار رايونى قۇرۇلۇشىغا بولغان ئاكتىپچانلىقىنى قوزغىتىدىكەن.
</S>
<S ID=56188>
 بۇندىن كېيىن بۇ ناھىيە گوۋۇيۈەننىڭ تەلىپى بويىچە يېشىل تەرەققىيات پىكىر يولىدا چىڭ تۇرۇپ، ئېكولوگىيەنى قوغداش ۋە قۇرۇشنى يەنىمۇ كۈچەيتىپ، سانائەتلەشتۈرۈش، شەھەر-بازارلاشتۇرۇشنىڭ ئېچىش مەزمۇنى ۋە چېگرىسىنى مۇۋاپىق تەڭشەپ، ئېكولوگىيەلىك مەھسۇلاتلارنىڭ تەمىنلەش ئىقتىدارىنى ساقلاپ قالىدىكەن ۋە يەنىمۇ يۇقىرى كۆتۈرىدىكەن.
</S>
</TEXT>
/BODY
/DOC