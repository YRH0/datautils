<DOC>
<DOCID>TIANSHAN.536209</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-07-21 18:23:25</DATE>
</HEADER>
<BODY>
<HEADLINE>
<S ID=34278>
‹‹بەخت كېلىدۇ نەدىن، پىشانەڭدىكى تەردىن››
</S>
</HEADLINE>
<TEXT>
<S ID=34279>
 نىياز راخمان
</S>
<S ID=34280>
   كۇچا ناھىيەسىنىڭ چىمەن بازىرى دابوز كەنتىدىكى بېيىش ماھىرى، چىمەن بازارلىق ‹‹ئەلسۆيەر›› بىناكارلىق قۇرۇلۇش مۇلازىمەت كەسپىي ھەمكارلىق كوپىراتىپىنىڭ مەسئۇلى ئابابەكرى كېرەم 11 يىلدىن بۇيان توختىماي تىرىشىپ، ئەمىن ئۆي قۇرۇلۇشى تېخنىكىسىنى پۇختا ئىگىلەپ، ھەر دەرىجىلىك ئورۇنلار تەرىپىدىن ‹‹مۇنەۋۋەر كومپارتىيە ئەزاسى››، ‹‹بېيىش ماھىرى››، ئاقسۇ ۋىلايىتىدىكى ‹‹100 مۇنەۋۋەر ياش››نىڭ بىرى، ئاقسۇ ۋىلايىتى بويىچە ‹‹مەنىۋى مەدەنىيلىك قۇرۇلۇشىدىكى ئون مۇنەۋۋەر شەخس››نىڭ بىرى بولۇپ باھالىنىپ، چىمەن بازىرىدىكى ياشلارنىڭ ئۈلگىسىگە ئايلاندى.
</S>
<S ID=34281>
   مەن يېقىندا چىمەن بازىرىنىڭ دابوز كەنتىگە بېرىپ ئابابەكرى كېرەم بىلەن كۆرۈشكىنىمدە، ئۇ يېڭىدىن سېلىنىۋاتقان ئەمىن ئۆيگە ئىشلىتىلىدىغان سېمونت لاينىڭ سۈپىتىنى تەكشۈرۈۋاتقان ئىكەن. ئۇ تەكشۈرۈپ كۆرۈپ لاينىڭ سۈپىتى تەلەپكە يەتكەنلىكىنى جەزملەشتۈردى ۋە مەمنۇنىيەت ئارىلاش مۇنداق دېدى: ئەمىن ئۆي قۇرۇلۇشىدىكى ھەر بىر ھالقىدىن مەسىلە كۆرۈلمەسلىكى كېرەك. سۈپەت ھالقىلىرىنى جايىغا ئەمەلىيلەشتۈرمىسەك قەتئىي بولمايدۇ.
</S>
<S ID=34282>
   ئابابەكرى كېرەم 2004 – يىلى ئاقسۇ ۋىلايەتلىك كەسىپ – تېخنىكا ئىنستىتۇتىنىڭ ئۆسۈملۈك ئىلمى فاكۇلتېتى ۋە تارىم يېزا ئىگىلىك ئۇنىۋېرسىتېتىنىڭ چوڭلار مائارىپ ئىنستىتۇتى مال دوختۇرلۇق كەسپىنى پۈتكۈزۈپ، مەلۇم مەزگىل خىزمەت ئىزدەپ ‹‹قېقىلىپ – سوقۇلۇپ›› يۈرگەندىن كېيىن ‹‹يا بايدىن چىقار، يا سايرامدىن›› دەپ، ئىشنى تۆۋەن قاتلامدىن باشلاشنى ئويلاپ، 2004 – يىلىدىن 2007 – يىلىغىچە كۇچا ناھىيەسىدىكى كۆزگە كۆرۈنگەن قۇرۇلۇش ئۇستىلىرىغا شاگىرتلىققا كىرىپ، ئۆي قۇرۇلۇشى تېخنىكىسىنى كۆڭۈل قويۇپ ئۆگەندى. قۇرۇلۇش تېخنىكىسىغا ئائىت كىتاب – ماتېرىيال كۆرۈپ، نەزەرىيەۋى بىلىمىنىمۇ تولۇقلىدى. كاللىسىغا يېتەرلىك ‹‹ئۇماچ›› قاچىلىغاندىن كېيىن 2012 – يىلى 5 – ئايدا يۇرتداشلىرىنى تەشكىللەپ ھەمكارلىق كوپىراتىپى قۇردى. ھازىر ئۇنىڭ كوپىراتىپىنىڭ تۇراقلىق مۈلكى 1 مىليون 500 مىڭ يۈەندىن، يىللىق ساپ كىرىمى 500 مىڭ يۈەندىن ئاشتى. ئىلگىرى – كېيىن 3500دىن ئارتۇق ياش ئۇنىڭ كوپىراتىپىدا بىر تەرەپتىن ئىشلەپ، بىر تەرەپتىن تېخنىكا ئۆگەندى. 700دىن ئارتۇق كىشى مۇقىم ئىشقا ئورۇنلاشتى.
</S>
<S ID=34283>
   دەسلەپتە كۆپچىلىكنى ھەمكارلىشىشقا قايىل قىلىش مەن دۇچ كەلگەن ئەڭ زور قىيىنچىلىق بولدى، دېدى ئابابەكرى ئۆتكەن كۈنلىرىنى ئەسلەپ، ئەينى چاغدا ھەمكارلىق كوپىراتىپى قۇرۇش ئويۇم ۋە قىزغىنلىقىم بولسىمۇ، مەبلىغىم ئاز بولغاچقا، كۆپچىلىكنىڭ ئورتاق مەبلەغ چىقىرىپ، ئورتاق باشقۇرۇشىغا، بىر نىيەتتە ھەمكارلىشىشىغا موھتاج ئىدىم، ئەمما نۇرغۇن كىشىلەرنىڭ كوپىراتىپنىڭ ئىستىقبالىغا كۆزى يەتمەي ئىككىلىنىپ قالدى. بۇنىڭ ئۈچۈن ئېرىنمەي خىزمەت ئىشلىدىم.
</S>
<S ID=34284>
   ئابابەكرى كېرەم ئىگىلىك تىكلىگەن دەسلەپكى مەزگىلدە ئىشچى قوبۇل قىلىشتىمۇ قىيىنچىلىققا ئۇچرىدى. بىناكارلىق قۇرۇلۇش كەسپىنىڭ ئەمگەك سىجىللىقى يۇقىرى بولغاچقا، تېخنىكا بىلىدىغان ئىشچىلارغا بولغان ئېھتىياج زور ئىدى. ھالبۇكى، يېزىلاردىكى ئەرلەر ئادەتتە خالىغاندا دېھقانچىلىق ئىشلىرىنى قىلىپ كۆنۈپ قالغاچقا، كۈندە ۋاقىتقا رىئايە قىلىپ مۇنتىزىم ئىش قىلىشنى ئانچە خالاپ كەتمەيتتى.
</S>
<S ID=34285>
   مەن ياپياش تۇرۇپلا ئىشلىمەي ئايدا تۆۋەن تۇرمۇش پۇلى ئېلىۋاتقانلارغا كوپىراتىپغا كېلىپ تېخنىكا ئۆگەنگەچ ئايدا 2000 يۈەندىن 3000 يۈەنگىچە ئىش ھەققىگە ئىشلەشنى ئېيتتىم، ئاخىر ئۇلارنىڭ ئىدىيەسىدىمۇ بۇرۇلۇش بولۇپ، بىردىن – ئىككىدىن كېلىپ كوپىراتىپتا ئىشچى بولدى، دېدى ئابابەكرى.
</S>
<S ID=34286>
   دابوز كەنتىدىكى ئابلا نىياز ئىلگىرى دېھقانچىلىق قىلىپ كۈن كەچۈرەتتى، تۇرمۇشىمۇ غورىگىل ئۆتەتتى. ھازىر ئۇ ھەمكارلىق كوپىراتىپىغا ئەزا بولۇپ، ئايلىق كىرىمى 5000 يۈەندىن ئاشىدىغان، كۆزگە كۆرۈنگەن تامچىغا ئايلاندى. ئۇ مۇنداق دېدى: تىرىشىپ ئىشلىۋېدىم تۇرمۇشۇم خېلى ياخشىلاندى، ئىدىيەدە ئازاد بولغاندىلا تۇرمۇشنى ياخشىلىغىلى بولىدىكەن.
</S>
<S ID=34287>
   ئابابەكرى كېرەم كەسپىي ئۆگىنىشنى بوشاشتۇرۇپ قويمىدى، ئۇ 2013 – يىلى 10 – ئايدىن 12 – ئايغىچە شىنجاڭ ‹‹مەرىپەت›› يۇقىرى دەرىجىلىك باش دىرېكتورلارنى تەربىيەلەش كارخانا باشقۇرۇش كۇرسىدا بىلىم ئاشۇرۇش بىلەن بىرگە ئۆيىدە توردىن پايدىلىنىپ بىناكارلىق قۇرۇلۇش تېخنىكىسى، لايىھەلەش، قۇرۇلۇش ماتېرىياللىرى، بېزەكچىلىك ماتېرىياللىرىغا دائىر بىلىملەرنى ئۆگىنىپ ۋە يېڭى ئۇچۇرلاردىن پايدىلىنىپ، نەزەر دائىرىسىنى كېڭەيتتى. ئۇيغۇرلارنىڭ ئەنئەنىۋى ئولتۇراق ئۆي ئادىتى بىلەن زامانىۋى بىناكارلىقنى بىرلەشتۈرۈپ، قۇرۇلۇش سۈپىتىنى ئۆستۈرۈش ئۈچۈن ئىشچىلارنى دائىم كوللېكتىپ كەسپىي ئۆگىنىشكە تەشكىللىدى. بۇنىڭ بىلەن ئىشچىلارنىڭ تېخنىكىسى ئۆسۈپ، كۆز قارىشى يېڭىلاندى.
</S>
<S ID=34288>
   كوپىراتىپنىڭ تەرەققىياتىنى يەنىمۇ تېزلىتىش ئۈچۈن ‹‹ئەلسۆيەر›› ئىشىك – دېرىزە ياساش زاۋۇتى ۋە سىر زاۋۇتى قۇرۇپ ئىشلەپچىقىرىشقا كىرىشتۈردۇق. ‹‹ئەلسۆيەر›› ماركىسىنى تىزىملىتىپ، سېتىش يوللىرىنى كېڭەيتتۇق، داڭلىق ماركا يارىتىش ئۈستىدە ئىزدەندۇق. يۆلىنىۋېلىش، كۈتۈپ تۇرۇش ئىدىيەسىنى چۆرۈپ تاشلاپ، بىرەر كەسىپكە ئەقىدە باغلىساقلا يول تاپقىلى، كۆزلىگەن ئىشنى باشقا ئېلىپ چىققىلى بولىدىكەن، دېدى ئابابەكرى كېرەم.
</S>
<S ID=34289>
   ئابابەكرى كېرەم پۇل تاپقاندا ئەتراپىدىكى ئىقتىسادىي قىيىنچىلىقى بار كىشىلەرگە ياردەم بېرىشنى ئۇنتۇمىدى. ئۇ 2013 – يىلىدىن بۇيان چىمەن بازىرىنىڭ ھەرقايسى باشلانغۇچ مەكتەپلىرىدىكى ئائىلىسى نامرات 60 ئوقۇغۇچىغا يىلدا ئىككى قېتىم، ھەر قېتىمدا 200 يۈەن قىممىتىدە كىيىم – كېچەك ۋە ئوقۇش قورالى ياردەم قىلىشنى داۋاملاشتۇرۇپ كەلدى. ھېيت – بايراملاردا قېرى، ئاجىز ۋە مېيىپلەرنى ئۇن، ياغ، گۈرۈچ، گۆش قاتارلىق تۇرمۇش لازىمەتلىكلىرى بىلەن يوقلىدى، چىمەن بازىرى مەركىزىي باشلانغۇچ مەكتەپنىڭ دەرۋازا ئەتراپىنى قاتتىقلاشتۇرۇشقا 25 مىڭ يۈەن ياردەم قىلدى.
</S>
<S ID=34290>
   بىزدە ‹‹بەخت كېلىدۇ نەدىن، پېشانەڭدىكى تەردىن›› دېگەن سۆز بار. ئاز – تولا پۇل تاپتىم، شۇنىڭغا يارىشا يۈزمۇ تاپتىم. ھازىرقى ئارزۇيۇم بىناكارلىق كەسپى ۋە ئادەم كۈچى بايلىقى كەسپىدە ئىككى يىل بىلىم ئاشۇرۇپ، كوپىراتىپنىڭ تەرەققىياتىغا تېخىمۇ كۆپ كۈچ قوشۇش. ھازىر سىياسەت ياخشى، بەلنى چىڭ باغلاپ تىرىشىپ ئىشلىسەكلا، ھەممىمىزگە بېيىش پۇرسىتى بار. تىرىشساقلا كوپىراتىپىمىز، يۇرتىمىز تېخىمۇ قۇدرەت تاپىدۇ، دېدى ئابابەكرى كېرەك زىيارىتىم ئاخىرىدا.
</S>
</TEXT>
/BODY
/DOC