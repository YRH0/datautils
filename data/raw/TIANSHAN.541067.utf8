<DOC>
<DOCID>TIANSHAN.541067</DOCID>
<HEADER>
<CLASS>ئۈرۈمچى</CLASS>
<DATE>2016-08-14 13:41:00</DATE>
</HEADER>
<BODY>
<HEADLINE>
<S ID=39398>
‹‹بىر ئائىلىدە بىردىن سۇ سائىتى بولۇش›› قۇرۇلۇشى ئاممىنى نەپكە ئېرىشتۈرگۈسى
</S>
</HEADLINE>
<TEXT>
<S ID=39399>
خالىدە ئوبۇل، مۇنەۋۋەر روزى
</S>
<S ID=39400>
   ئۈرۈمچى شەھىرىنىڭ بۇلاقتاغ رايونى ‹‹لۈيىڭ›› 3 – كوچىسىدا ئولتۇرۇشلۇق 40 نەچچە ئائىلە يېقىندا سۇ بېسىمىنىڭ تۆۋەن بولۇشى سەۋەبلىك پات – پات سۇ توختاپ قېلىش، جۈمەكتىن سۇ ئاز چۈشۈش ئاۋارىچىلىكىدىن قۇتۇلدى، بۇ يىل 6 – ئاينىڭ ئاخىرىدا، ئۇلارنىڭ ئۆيلىرىگە بىردىن سۇ سائىتى ئورنىتىلىپ، ‹‹باش سۇ سائىتى›› ئىشلىتىش ھالىتىگە خاتىمە بېرىلدى.
</S>
<S ID=39401>
   ئۈرۈمچى شەھەرلىك سۇچىلىق گۇرۇھىدىكى مەسئۇل خادىمنىڭ ئېيتىشىچە، بۇ يىل ئۈرۈمچى شەھىرىدىكى 32 مىڭ ئائىلىنىڭ سۇ سائىتى ئۆزگەرتىلىدىكەن.
</S>
<S ID=39402>
   سۇ بېسىمى، سۇ ھەققى، سۇ سۈپىتى ئامما ئەڭ كۆڭۈل بولىدىغان نۇقتىلىق خەلق تۇرمۇشى مەسىلىسى، سۇ بىلەن تەمىنلەش شەكلىنىڭ قانداق بولۇشى بۇ مەسىلىنى ياخشى ھەل قىلىش بىلەن بىۋاسىتە مۇناسىۋەتلىك.
</S>
<S ID=39403>
   ئۇقۇشىمىزچە، ئۈرۈمچى شەھىرىدە 2796 ئولتۇراق رايوندىكى 800 مىڭدىن ئارتۇق ئائىلە تۇرۇبا سۈيى ئىشلىتىدىكەن.
</S>
<S ID=39404>
ئەنئەنىۋى شەكىلدىكى ‹‹باش سۇ سائىتى››نى ئىشلىتىۋاتقان ئولتۇراق رايوندىكى ئاھالىلەر سۇ ئىشلىتىشنىڭ يۇقىرى دولقۇنىدا، سۇ بېسىمى مۇقىم بولماسلىق، ئىككىلەمچى سۇ تەمىنلەش ساندۇقىنى باشقۇرىدىغان ئادەم بولماسلىق، سۇ سۈپىتى كاپالەتكە ئىگە بولماسلىق سەۋەبلىك، خوجىلىق باشقۇرۇش شىركىتىدىكىلەر بىلەن ئارازىلىشىپ قالىدىغان ئىشلارغا دائىم ئۇچراپ كەلگەن.
</S>
<S ID=39405>
بۇ مەسىلىلەرنى تۈپتىن ھەل قىلىش ئۈچۈن، ‹‹بىر ئائىلىدە بىردىن سۇ سائىتى بولۇش››نى ئەمەلىيلەشتۈرۈپ، پەلەمپەيسىمان سۇ باھاسىنى يولغا قويۇشقا ئاساس سېلىشقا، سۇ ئىسراپچىلىقىنىڭ ئالدىنى ئېلىشقا توغرا كېلىدىكەن.
</S>
<S ID=39406>
   ئۈرۈمچى شەھەرلىك سۇچىلىق گۇرۇھى ئابۇنىچىلارغا مۇلازىمەت قىلىش مەركىزىنىڭ مۇدىرى خەن فېڭمىڭ مۇنداق دېدى: بۇ يىل ئۈرۈمچى شەھەرلىك سۇچىلىق گۇرۇھى 50 مىليون يۈەن مەبلەغ ئاجرىتىپ، ‹‹بىر ئائىلىدە بىردىن سۇ سائىتى بولۇش›› قۇرۇلۇشىنىڭ سالمىقىنى ئاشۇردى، 32 مىڭ ئائىلىگە نەپ ئېلىپ كېلىدىغان بۇ قۇرۇلۇشتا، ھازىرغىچە 19 مىڭ 600 ئائىلىگە سۇ سائىتى ئورنىتىلىپ بولدى.
</S>
<S ID=39407>
2007 – يىلىدىن 2014 – يىلىنىڭ ئاخىرىغىچە، ئۈرۈمچى شەھىرىدە ‹‹بىر ئائىلىدە بىردىن سۇ سائىتى بولۇش›› قۇرۇلۇشىدا 55 مىڭ ئائىلىگە سۇ سائىتى ئورنىتىلدى، 2015 – يىلى سۇچىلىق گۇرۇھى ‹‹بىر ئائىلىدە بىردىن سۇ سائىتى بولۇش›› قۇرۇلۇشىنىڭ سالمىقىنى ئاشۇرۇپ، 62 مىليون يۈەن مەبلەغ سېلىپ، ئۈرۈمچى شەھىرىدىكى 32 كونا ئولتۇراق رايوندىكى 16 مىڭ ئائىلىگە سۇ سائىتى ئورناتتى.
</S>
<S ID=39408>
بۇنىڭ ئىچىدە، بۇلاقتاغ رايونىنىڭ ئۆزگەرتىش سالمىقى زور بولدى، 15 ئولتۇراق رايوننىڭ تۇرۇبا تورى ئۆزگەرتىلىپ، 18 ئولتۇراق رايوندىكى 3000 ئائىلىگە سۇ سائىتى ئورنىتىلدى.
</S>
<S ID=39409>
سۇچىلىق گۇرۇھى مەبلەغ چىقىرىش، ھۆكۈمەت ياردەم پۇلى بېرىش، مۈلۈك ھوقۇقىنى مەلۇم قىلغۇچى ئىدارىلەر بىر قىسىم مەبلەغ چىقىرىش ئارقىلىق بۇ قۇرۇلۇش تۈرىنىڭ ئوڭۇشلۇق ئېلىپ بېرىلىشى كاپالەتكە ئىگە قىلىندى.
</S>
<S ID=39410>
   بۇلاقتاغ رايونلۇق سۇ بىلەن تەمىنلەش شىركىتىنىڭ مۇئاۋىن دىرېكتورى ۋېي خەيلۇڭ مۇنداق دېدى: بۇ يىل يەنىلا بۇلاقتاغ رايونىدا ئۆزگەرتىش سالمىقى زور بولىدۇ.
</S>
<S ID=39411>
بۇلتۇردىن باشلاپ، سۇچىلىق گۇرۇھى بىلەن بۇلاقتاغ رايونلۇق قۇرۇلۇش كومىتېتى ‹‹بۇلاقتاغ رايونىنىڭ كونا ئولتۇراق رايونلىرىدىكى تۇرۇبا يوللىرى ۋە سۇ سائىتىنى ئۆزگەرتىش كېلىشىمنامىسى››نى ئىمزالىدى، تۇرۇبا يولىنى ئۆزگەرتىش مەبلىغىنى سۇچىلىق گۇرۇھى بىلەن بۇلاقتاغ رايونلۇق خەلق ھۆكۈمىتى يېرىمدىن، سۇ سائىتىنى ئۆزگەرتىش مەبلىغىنى ئاھالىلەر بىلەن سۇچىلىق گۇرۇھى يېرىمدىن ئۈستىگە ئالىدۇ.
</S>
<S ID=39412>
بۇ يىل 2000 دىن ئارتۇق ئائىلىگە سۇ سائىتى ئورنىتىلىدۇ.
</S>
<S ID=39413>
   ھازىر، ئۈرۈمچى شەھىرىدە 90 مىڭدىن ئارتۇق ئائىلە، 300 مىڭدىن ئارتۇق ئاھالە بۇ خەلق تۇرمۇشى قۇرۇلۇشىدىن نەپكە ئېرىشىپ، سۇ ئىشلىتىشتە ئەتراپلىق مۇلازىمەتتىن بەھرىلىنىپ، پاكىز سۇ ئىچىشى كاپالەتكە ئىگە قىلىندى.
</S>
<S ID=39414>
بۇلتۇر 4 – ئايدا، گوۋۇيۈەن ‹‹سۇ بۇلغىنىشىنىڭ ئالدىنى ئېلىش ھەرىكەت پىلانى››نى ئېلان قىلدى، بۇنىڭدا سۇ باشقۇرۇش ئىسلاھاتىنى تېزلىتىش، ناھىيە دەرىجىلىك شەھەرلەر 2015 – يىلىدىن بۇرۇن ئومۇميۈزلۈك پەلەمپەيسىمان سۇ باھاسى تۈزۈمىنى يولغا قويۇش ئېنىق ئوتتۇرىغا قويۇلدى.
</S>
<S ID=39415>
2014 – يىلى 12 – ئايدا ئۈرۈمچى شەھەرلىك تەرەققىيات ۋە ئىسلاھات كومىتېتى ھۆججەت تارقىتىپ، ئۈرۈمچى شەھىرىدە پەلەمپەيسىمان سۇ باھاسى تۈزۈمىنى يولغا قويىدىغانلىقىنى ئېلان قىلغان بولسىمۇ، ‹‹باش سۇ سائىتى›› ئارقىلىق سۇ بىلەن تەمىنلەش شەكلىنى ئۆزگەرتىپ، ‹‹بىر ئائىلىدە بىردىن سۇ سائىتى بولۇش، سۇ ئىشلىتىشنى ئۆلچەملىك ھېسابلاش›› پەلەمپەيسىمان سۇ باھاسىنى ئەمەلىيلەشتۈرۈشنىڭ ئالدىنقى شەرتى بولغاچقا، ئۈرۈمچى شەھىرىدە بۇ تۈزۈم تېخى يولغا قويۇلمىدى.
</S>
<S ID=39416>
   ئۇنداقتا ‹‹باش سۇ سائىتى›› بىلەن ‹‹بىر ئائىلىدە بىردىن سۇ سائىتى بولۇش›› نىڭ قانداق پەرقى بار؟
</S>
<S ID=39417>
   ئۇقۇشىمىزچە، ‹‹باش سۇ سائىتى›› بىلەن سۇ تەمىنلەش شەكلى سۇ بىلەن تەمىنلەش كارخانىلىرىنىڭ ئولتۇراق رايون ياكى بىنالاردا سۇ ھەققىنى ھېسابلاش ئۈچۈن ئورنىتىپ قويغان بىر ياكى بىر نەچچە سۇ سائىتىنى كۆرسىتىدىكەن، بۇنىڭدىكى تۇرۇبا يولى قۇرۇلۇشى، باشقۇرۇش ۋە رېمونت ھەققى قاتارلىقلارغا مۈلۈكدار تەرەپ ئۆزى مەسئۇل بولىدىكەن.
</S>
<S ID=39418>
سۇ بىلەن تەمىنلەش كارخانىلىرى ئومۇمىي سۇ سائىتىنىڭ مىقدارىغا ئاساسەن سۇ ھەققى يىغىدىكەن، سۇ سائىتىدىكى سۇ ھەققىنى ئائىلىلەر تەڭ تاپشۇرىدىكەن.
</S>
<S ID=39419>
‹‹بىر ئائىلىدە بىردىن سۇ سائىتى بولۇش›› بولسا، ئائىلىلەرنى بىرلىك قىلىپ، سۇ سائىتى ئورنىتىشنى كۆرسىتىدىكەن، سۇ بىلەن تەمىنلەش كارخانىلىرى ئۆي – ئۆيلەرگىچە مۇلازىمەت قىلىپ، بىۋاسىتە ھېسابات قىلىدىكەن.
</S>
<S ID=39420>
   خەن فېڭمىڭ مۇنداق دېدى: ئۈرۈمچى شەھىرىدىكى كونا ئولتۇراق رايونلاردا ‹‹باش سۇ سائىتى›› ئارقىلىق سۇ بىلەن تەمىنلەنگەچكە، سۇ ئىشلىتىش تەس بولۇش، سۇ ھەققى قىممەت بولۇش، بەزى چاغلاردا ‹‹باش سۇ سائىتى››گە كۆز – قۇلاق بولىدىغان ئادەم بولماسلىق، تۇرۇبا يېرىلغاندا ۋاقتىدا رېمونت قىلىنمىغاچقا، ئاھالىلەرنىڭ ئۆيلىرىدە سۇ بېسىمى تۆۋەنلەپ، سۇ توختاپ قېلىش مەسىلىلىرى كۆرۈلۈۋاتىدۇ.
</S>
<S ID=39421>
ئولتۇراق رايونلاردىكى سۇ بىلەن تەمىنلەش ئەسلىھەلىرى كاردىن چىقىپ، تۇرۇبىلاردىن سۇ ئېقىپ، سۇ ئىسراپ بولۇۋاتىدۇ.
</S>
<S ID=39422>
ئاھالىلەرمۇ ئىسراپ بولۇپ كەتكەن سۇغا بىھۇدە ھەق تۆلەپ، سۇ باھاسىنىڭ قىممەتلىكىدىن ئاغرىنىۋاتىدۇ.
</S>
<S ID=39423>
ئۇنىڭدىن باشقا، ئىككىلەمچى سۇ بىلەن تەمىنلەش ساندۇقلىرىنى باشقۇرىدىغان ئادەم بولمىغاچقا، سۇ سۈپىتى كاپالەتكە ئىگە بولمايۋاتىدۇ.
</S>
<S ID=39424>
‹‹بىر ئائىلىدە بىردىن سۇ سائىتى بولۇش›› قۇرۇلۇشى ئەمەلىيلەشكەندىن كېيىن، ئاھالىلەر كۆڭۈل بۆلۈۋاتقان سۇ بېسىمى تۆۋەن بولۇش، پاكىز سۇ ئىچىش، سۇ تەننەرخى يۇقىرى بولۇش قاتارلىق مەسىلىلەر تۈپتىن ھەل بولىدۇ.
</S>
<S ID=39425>
   ئۈرۈمچى شەھىرىنىڭ ‹‹قومۇل›› يولى ئەسلىدىكى ‹‹باتارېيە›› زاۋۇتى شىمالىي قورۇسىدا ئولتۇرۇشلۇق جۇ بو مۇنداق دېدى: بۇ ئۆيلەر 20 – ئەسىرنىڭ 80 – يىللىرى سېلىنغان، ئىلگىرى جۈمەكنى ئاچساق، ساپسېرىق سۇ چىقاتتى، بۇلتۇر 9 – ئايدا يېڭى سۇ سائىتى ئورنىتىلغاندىن كېيىن، 238 ئائىلىلىك پاكىز سۇ ئىچەلەيدىغان بولدۇق.
</S>
<S ID=39426>
   سۇ سائىتىنى ئۆزگەرتكەندىن كېيىن، سۇنىڭ پاكىزلىقىغا كاپالەتلىك قىلىنغاندىن سىرت، ئولتۇراق رايونلاردىكى سۇ ئىسراپچىلىقىمۇ ھەل بولىدۇ، ئىلگىرى بۇ ئولتۇراق رايوننىڭ ھەر ئايلىق سۇ ئىشلىتىش مىقدارى 4000كۇب مېتىر ئىدى، سۇ سائىتى ئۆزگەرتىلگەندىن كېيىن 2000 كۇب مېتىرغا تۆۋەنلىدى، دېدى سايباغ رايونلۇق سۇ بىلەن تەمىنلەش شىركىتىنىڭ دىرېكتورى لياڭ خەيجۈن.
</S>
</TEXT>
/BODY
/DOC