<DOC>
<DOCID>TIANSHAN.518838</DOCID>
<HEADER>
<CLASS>شىنجاڭ</CLASS>
<DATE>2016-04-21 12:00:18</DATE>
</HEADER>
<BODY>
<HEADLINE>
<S ID=26008>
بىڭتۈەن بىلەن يەرلىكنىڭ رىشتىنى باغلىغان شەپقەتچىلەرنى ئىزدەش ھەرىكىتى
</S>
</HEADLINE>
<TEXT>
<S ID=26009>
  خې لۇڭ، جۇ يۈەنلې
</S>
<S ID=26010>
   جاڭ چۈنمېي 19 – ئاپرېل چاپچال شىبە ئاپتونوم ناھىيەلىك نەسىللىك قوي فېرمىسىدا قىپقىزىل لەۋھەنى ئۈچ ئاز سانلىق مىللەت قېرىندىشىنىڭ قولىغا تۇتقۇزۇپ، ھاياجانلانغان ھالدا مۇنداق دېدى: سىلەر ھاياتىمنى قۇتقۇزۇۋالدىڭلار، بۇنىڭدىن كېيىن سىلەر مېنىڭ يېقىن تۇغقانلىرىم، ياخشى قېرىنداشلىرىم.
</S>
<S ID=26011>
   جاڭ چۈنمېي بۇ ئۈچ قېرىنداش بىلەن بىللە سۈرەتكە چۈشتى، بىر چەتتە قاراپ تۇرغان ئون نەچچە كەنت ئاھالىسى بۇنىڭدىن تەسىرلىنىپ چاۋاك چالدى.
</S>
<S ID=26012>
   جاڭ چۈنمېي بىڭتۈەن 4 – شىسى 68 – تۈەن 13 – ليەنىنىڭ خىزمەتچىسى، 42 ياشقا كىرگەن ھەسەنجان ئىسلام، 34 ياشقا كىرگەن ئەركىن ياسىنجان ۋە 38 ياشقا كىرگەن سالىك سەيسەنبېكلار ئۇنىڭ ئۈچ شەپقەتچىسى بولۇپ، ئۇلار ئىلى قازاق ئاپتونوم ئوبلاستلىق ‹‹ليۇيې››يېزا ئىگىلىك پەن – تېخنىكا چەكلىك شىركىتىنىڭ چاپچال نەسىللىك قوي فېرمىسى دېھقانچىلىق ماددىي ئەشيا سېتىش بۆلۈمىنىڭ مال يەتكۈزگۈچىلىرى ئىدى.
</S>
<S ID=26013>
   بۇ ھېكايىنى 7 – ئاپرېلدىن باشلاشقا توغرا كېلەتتى، شۇ كۈنى سائەت 17 دىن 50 مىنۇت ئۆتكەندە، ئېتىزلىقتىكى ئىشىنى تۈگىتىپ بولغان جاڭ چۈنمېي جىيەنىنى ئېلىپ سىڭلىسى جاڭ لىجۈننىڭ ئۈچ چاقلىق توكسىكلىتىغا ئولتۇرۇپ، ئۆيىگە قايتىۋاتقاندا، كۈتۈلمىگەندە توكسىكلىت يولنىڭ يېنىدىكى غول ئۆستەڭ بويىدا سىيرىلىپ كېتىپ، ئۈچى توكسىكلىت بىلەن تەڭ ئىككى مېتىر چوڭقۇرلۇقتىكى سۇغا چۈشۈپ كەتتى، ئالاقزادىچىلىكتە جاڭ لىجۈن ئوغلىنى كۆتۈرگىنىچە ئۆستەڭنىڭ يېنىدىكى دەرەخ شاخلىرىنى تۇتۇۋېلىپ قىرغاققا چىقىۋالدى، جاڭ چۈنمېي شىددەتلىك ئېقىندا ئورنىدىن تۇرالماي ئۆستەڭنىڭ تۆۋەن ئېقىنىغا قاراپ ئاقتى.
</S>
<S ID=26014>
  بۇ خەتەرلىك پەيتتە، ھەسەنجان ئىسلام قاتارلىق ئۈچ كىشى يۈك قاچىلانغان ئاپتوموبىلىنى ھەيدەپ بۇ جايدىن ئۆتۈپ كېتىۋاتاتتى، جاڭ لىجۈن يۈك ئاپتوموبىلىغا قاراپ پۈتۈن كۈچى بىلەن قولىنى پۇلاڭلاتتى، ئۇلار يۈك ئاپتوموبىلىنى جىددىي تورمۇزلىدى... ئۇلار تۆۋەن ئېقىن تەرەپكە قاراپ يۈگۈرۈپ جاڭ چۈنمېيغا يېقىنلاشقاندا ئۆستەڭگە ئۆزىنى ئاتتى. ئۇلار بىر ھازا ھەپىلەشكەندىن كېيىن جاڭ چۈنمېينى قۇتقۇزۇپ قىرغاققا ئېلىپ چىقتى، ئۇلار جاڭ چۈنمېينىڭ ھاياتىنىڭ خەۋپكە ئۇچرىمىغانلىقىنى بىلگەندىن كېيىن، يەنە ئۆستەڭگە چۈشۈپ، ئارقىدىن يېتىپ كەلگەن 13 – ليەننىڭ كادىرلىرى شۇنداقلا يولدىن ئۆتۈپ كېتىۋاتقان ئۇيغۇرلار بىلەن بىرلىكتە سۇ ئېقىتىپ كەتكەن ئۈچ چاقلىق توكسىكلىتنى تېپىپ ئۇنىمۇ قىرغاققا چىقىرىۋالدى.
</S>
<S ID=26015>
  بۇ كۈنلەردە ئۆلۈم گىردابىدىن قۇتۇلۇپ قالغان جاڭ چۈنمېي ئۆزىنى قۇتقۇزغان شەپقەتچىلىرىنى تېپىپ، ئۇلارغا رەھمەت ئېيتىشنىلا ئويلايتتى، ئۇ ھەر قانچە سۈرۈشتۈرۈپمۇ شەپقەتچىلىرىنىڭ ئىز – دېرىكىنى ئالالمىدى، ئاخىر 68 – تۈەندىكى رەھبەرلەردىن ياردەم سورىدى، بۇنىڭ بىلەن يەرلىك بىلەن بىڭتۈەننىڭ شەپقەتچىنى ئىزدەش ھەرىكىتى باشلاندى.
</S>
<S ID=26016>
   13 – ئاپرېل 68 – تۈەن 8 – ليەننىڭ ئامانلىق ساقلىغۇچىسى 7 – ئاپرېل كۆك رەڭلىك بىر يۈك ئاپتوموبىلىنىڭ 68 – تۈەننىڭ 10 – ليەنىدە ئوغۇت چۈشۈرگەنلىكىدىن خەۋەر تاپتى. شۇنىڭدىن كېيىن ئۇلار ئەستايىدىل ئانالىز قىلىش ئارقىلىق يۈك ئاپتوموبىلىنىڭ چاپچال شىبە ئاپتونوم ناھىيەلىك نەسىللىك قوي فېرمىسىنىڭ ئىكەنلىكىنى جەزىملەشتۈردى.
</S>
<S ID=26017>
   شۇنىڭ بىلەن ئۇلار نەسىللىك قوي فېرمىسىنىڭ سېتىش بۆلۈمىگە كېلىپ، سۈرۈشتۈرۈش ئارقىلىق ئاخىرى بۇ شەپقەتچىلەرنى تاپتى.
</S>
<S ID=26018>
   جاڭ چۈنمېي شەپقەتچىلىرىنىڭ قولىنى چىڭ تۇتقىنىچە كۆزىگە ياش ئالغان ھالدا: شۇ كۈنى ئۆيگە كېلىپلا ياخشى بولۇپ قالدىم، بەختىمگە يارىشا سىلەر باركەنسىلەر، بولمىسا ئاقىۋىتىمنىڭ قانداق بولىدىغانلىقىغا بىرنېمە دېگىلى بولمايتتى، دېدى.
</S>
<S ID=26019>
   ھەسەنجان مۇنداق دېدى: بۇنداق ئەھۋالغا كىملا يولۇقسا چوقۇم شۇنداق قىلىدۇ، بىز قىلىشقا تېگىشلىك ئىشنى قىلدۇق.
</S>
<S ID=26020>
   68 – تۈەن چاپچال ناھىيەسىنىڭ سۇنجاچى نېرۇ بازىرى، نەسىللىك قوي فېرمىسى بىلەن قوشنا بولۇپ، كۆپ يىللاردىن بۇيان، بىڭتۈەن بىلەن يەرلىكنىڭ ئىناقلىقى، مىللەتلەر ئىتتىپاقلىقى ئۇرۇقلىرى تۈەن مەيدانىدىكى كادىر، ئىشچى – خىزمەتچىلەر بىلەن يەرلىكتىكى دېھقان – چارۋىچىلارنىڭ قەلبىدىن چوڭقۇر ئورۇن ئالغانىدى.
</S>
<S ID=26021>
   68 – تۈەندە كەڭ كۆلەمدە شال تېرىلاتتى، شۇڭا تۈەندىكىلەرنىڭ شال تېرىش تېخنىكىسى ئىلغار ئىدى، تۈەننىڭ شال تېرىش ماھىرلىرى ئەتراپتىكى يېزا – بازار، مەيدانلاردىكى دېھقانلارنىڭ ئىلمىي تېرىقچىلىق قىلىشىغا دائىم ياردەملىشەتتى، شۇڭا بىڭتۈەن بىلەن يەرلىكنىڭ بىرلىك ھوسۇلى تەدرىجىي ئاشقانىدى. 68 – تۈەن 1000 مودىن ئارتۇق يەرنى ئەتراپىدىكى يېزا – بازار، مەيداندىكى دېھقانلارغا كۆتۈرىگە بەرگەنىدى. باشلامچىلىق بىلەن ئۆستەڭگە سەكرەپ ئادەم قۇتقۇزۇۋالغان ھەسەنجان مۇنداق دېدى: مەن ھەر يىلى 68 – تۈەنگە بېرىپ ئىشلەيمەن، ھەرقايسى ليەندۈيلەردە نۇرغۇن خەنزۇ دوستلىرىم بار، ئۇلار ماڭا كۆپ جەھەتلەردىن ياردەم بەردى. بىز تۈەن – مەيدانىدىكى ئىشچى – خىزمەتچىلەر بىلەن بىر ئائىلە كىشىلىرىدەك يېقىن ئۆتىمىز، ئۇلار قىيىنچىلىققا يولۇققاندا ياردەم بېرىش قىلىشقا تېگىشلىك ئىشىمىزدۇر. 
</S>
</TEXT>
/BODY
/DOC