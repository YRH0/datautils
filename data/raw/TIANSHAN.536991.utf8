<DOC>
<DOCID>TIANSHAN.536991</DOCID>
<HEADER>
<CLASS>خەلقئارا</CLASS>
<DATE>2016-07-26 12:37:20</DATE>
</HEADER>
<BODY>
<HEADLINE>
<S ID=34815>
ئامېرىكىنىڭ كورېيىگە ‹‹ساد›› سىستېمىسىنى ئورۇنلاشتۇرۇشى يامان ئاقىۋەت پەيدا قىلىدۇ
</S>
</HEADLINE>
<TEXT>
<S ID=34816>
    كورېيە بىلەن ئامېرىكىنىڭ ھەربىي دائىرىلىرى يېقىندا كورېيە پايتەختى سېئولدا بىرلەشمە بايانات ئېلان قىلىپ: كورېيە بىلەن ئامېرىكا ‹‹چاۋشيەننىڭ يادرو قورالى ۋە باشقۇرۇلىدىغان بومبىسىنىڭ تەھدىتى›› سەۋەبىدىن، كورېيەدە تۇرۇشلۇق ئامېرىكا ئارمىيەسىنىڭ بازىسىغا ‹‹ئۇرۇش رايونىنىڭ يۇقىرى ھاۋا بوشلۇقىدا مۇداپىئەلىنىش سىستېمىسى›› (ئادەتتە ‹‹ساد›› ناملىق باشقۇرۇلىدىغان بومبىدىن مۇداپىئەلىنىش سىستېمىسى دەپ ئاتىلىدۇ)نى ئورۇنلاشتۇرۇشنى قارار قىلدى، دېدى.
</S>
<S ID=34817>
    مۇتەخەسسىسلەر مۇنداق كۆرسەتتى: ئامېرىكا كورېيىگە ‹‹ساد›› ناملىق باشقۇرۇلىدىغان بومبىدىن مۇداپىئەلىنىش سىستېمىسىنى ئورۇنلاشتۇرۇپ، چاۋشيەننىڭ يادرو قورالى ۋە باشقۇرۇلىدىغان بومبىسىنىڭ تەھدىتىدىن مۇداپىئەلىنىش مەقسىتىگە يېتەلمەيدۇ، ئەكسىچە چاۋشيەن يېرىم ئارىلىنىڭ ۋەزىيىتىنى تېخىمۇ جىددىيلەشتۈرۈپ، رايون ئىستراتېگىيەسىنىڭ تەڭپۇڭلۇقىغا بۇزغۇنچىلىق قىلىدۇ.
</S>
<S ID=34818>
بۇنىڭ بىلەن شەرقىي ئاسىيا، شىمالىي ئاسىيا رايونىنىڭ خەۋپسىزلىكىگە ۋە مۇقىملىقىغا ئېغىر تەھدىت سالىدۇ.
</S>
<S ID=34819>
ئامېرىكىنىڭ مەقسىتى باشقا
</S>
<S ID=34820>
    كورېيە دۆلەت مۇداپىئە مىنىستىرلىقى دۆلەت مۇداپىئە سىياسىتى ئىشخانىسىنىڭ باشلىقى رىيۇ جىسۇڭ بىرلەشمە بايانات ئېلان قىلىش يىغىنىدا مۇنداق دېدى: چاۋشيەننىڭ يادرو سىنىقى ۋە يېقىندىن بۇيانقى ئوتتۇرا مۇساپىلىك باشقۇرۇلىدىغان بومبىنى سىناق قىلىش ھەرىكىتى كورېيەنى ئۆز ئىچىگە ئالغان ئاسىيا – تىنچ ئوكيان رايونىنىڭ خەۋپسىزلىكى ۋە مۇقىملىقىغا ئېغىر تەھدىت سالدى، كورېيە بىلەن ئامېرىكا كورېيەنىڭ بىخەتەرلىكىنى قوغداش ۋە كورېيە – ئامېرىكا ئىتتىپاقىنىڭ ئەمەلىي ھەربىي كۈچىنى ساقلاش ئۈچۈن ‹‹ساد›› ناملىق باشقۇرۇلىدىغان بومبىدىن مۇداپىئەلىنىش سىستېمىسىنى ئورۇنلاشتۇرۇشنى قارار قىلدى.
</S>
<S ID=34821>
    مۇتەخەسسىسلەر مۇنداق كۆرسەتتى: كورېيەگە ‹‹ساد›› ناملىق سىستېمىنى ئورۇنلاشتۇرۇشتا، ئامېرىكىنىڭ مەقسىتى باشقا، كۆرۈنۈشتە چاۋشيەنگە قارىتىلغاندەك قىلسىمۇ، ئەمەلىيەتتە تىغ ئۇچىنى جۇڭگو بىلەن روسىيەگە قاراتتى.
</S>
<S ID=34822>
    روسىيەلىك مۇتەخەسسىس مۇنداق دېدى: ئامېرىكىنىڭ چاۋشيەنگە ‹‹ساد›› ناملىق سىستېمىنى ئورۇنلاشتۇرۇشتىكى ھەقىقىي مەقسىتى جۇڭگو ۋە روسىيەنىڭ زەمبىرەك ئوقىسىمان ئۇچىدىغان باشقۇرۇلىدىغان بومبىسىنى توسۇشتىن ئىبارەت، چۈنكى ‹‹ساد›› سىستېمىسىنىڭ توسۇش ئېگىزلىكى 50 كىلومېتىردىن ئاشىدۇ، بۇ قىتئەلەر ئارا زەمبىرەك ئوقىسىمان ئۇچىدىغان باشقۇرۇلىدىغان بومبىنى توسۇش ئۈچۈن لايىھەلەنگەن.
</S>
<S ID=34823>
چاۋشيەن كورېيەگە يادرو قورالى ئىشلەتسىمۇ، يادرو قورالىنى قىتئەلەر ئارا زەمبىرەك ئوقىسىمان ئۇچىدىغان باشقۇرۇلىدىغان بومبا ئارقىلىق يەتكۈزۈشى ناتايىن، شۇڭا ‹‹ساد›› ناملىق سىستېما كورېيەنىڭ بىخەتەرلىكىگە كاپالەتلىك قىلالمايدۇ.
</S>
<S ID=34824>
جۇڭگو بىلەن روسىيەنىڭ مەنپەئىتىگە زىيان يەتكۈزىدۇ
</S>
<S ID=34825>
    جۇڭگو خەلقئارا مەسىلىلەر تەتقىقات يۇرتىنىڭ دائىمىي مۇئاۋىن باشلىقى رۈەن زۇڭزې مۇنداق دېدى: ئامېرىكىنىڭ كورېيەگە ‹‹ساد›› ناملىق باشقۇرۇلىدىغان بومبىدىن مۇداپىئەلىنىش سىستېمىسىنى ئورۇنلاشتۇرۇشىدا ئەمەلىيەتتە ئامېرىكىنىڭ شەخسىي مەنپەئىتى كۆزدە تۇتۇلغان، يەنى تېخىمۇ چوڭ ئىستراتېگىيەلىك ئەۋزەللىككە ئىگە بولۇشنى مەقسەت قىلىدۇ، بۇ ئىستراتېگىيەلىك تەڭپۇڭلۇققا قىلىنغان بۇزغۇنچىلىق.
</S>
<S ID=34826>
    بىرىنچىدىن، بۇ تەدبىر جۇڭگو – كورېيە مۇناسىۋىتىگە تەسىر كۆرسىتىدۇ. جۇڭگو تەرەپ ئىزچىل تۈردە كورېيەگە ‹‹ساد›› سىستېمىسىنى ئورۇنلاشتۇرۇش جۇڭگوغا زور دەرىجىدە ئىستراتېگىيەلىك زىيان يەتكۈزىدۇ، دەپ كەلدى.
</S>
<S ID=34827>
كورېيەنىڭ ‹‹ساد›› ناملىق سىستېمىنى ئورۇنلاشتۇرۇشنى قارار قىلغانلىقى مۇقەررەر ھالدا كورېيە – جۇڭگو مۇناسىۋىتىگە تەسىر كۆرسىتىدۇ، جۇڭگو قارشى تەدبىر قوللىنىشى مۇمكىن.
</S>
<S ID=34828>
    ئىككىنچىدىن، بۇ تەدبىر جۇڭگو – ئامېرىكا مۇناسىۋىتىگە تەسىر يەتكۈزىدۇ.
</S>
<S ID=34829>
ئامېرىكىنىڭ كورېيەگە ‹‹ساد›› ناملىق سىستېمىنى ئورۇنلاشتۇرۇشى ئەمەلىيەتتە ئۆزى ئۈچۈن يەر شارى خاراكتېرلىك باشقۇرۇلىدىغان بومبىدىن مۇداپىئەلىنىش سىستېمىسىنى بەرپا قىلىشتىن ئىبارەت.
</S>
<S ID=34830>
ئامېرىكىنىڭ كورېيەدە ئېرىشكەن بارلىق ئاخباراتى ۋە سانلىق مەلۇماتى ئەمەلىيەتتە ئۇنىڭ پۈتۈن يەرشارى بويىچە باشقۇرۇلىدىغان بومبىدىن مۇداپىئەلىنىش سىستېمىسى بىلەن تۇتاش بولۇپ، ئامېرىكىنى باشقۇرۇلىدىغان بومبىدىن مۇداپىئەلىنىش جەھەتتە جۇڭگوغا نىسبەتەن تېخىمۇ كۆپ ئىستراتېگىيەلىك ئەۋزەللىككە ئىگە قىلىدۇ.
</S>
<S ID=34831>
شۇڭا جۇڭگو تەرەپ بۇنىڭغا ھەرگىزمۇ قاراپ تۇرمايدۇ.
</S>
<S ID=34832>
    ئۈچىنچىدىن، بۇ تەدبىر روسىيەنىڭ كورېيە ۋە ئامېرىكا بىلەن بولغان مۇناسىۋىتىنى يەنىمۇ يامانلاشتۇرۇۋېتىدۇ.
</S>
<S ID=34833>
باشقۇرۇلىدىغان بومبىدىن مۇداپىئەلىنىش سىستېمىسىنى كورېيەگە ئورۇنلاشتۇرغاندا، ئۇنىڭ نازارەت قىلىش – كۆزىتىش دائىرىسى روسىيەنىڭ يېراق شەرق رايونىنى ئۆز ئىچىگە ئالىدۇ، روسىيە بۇنىڭغا سەۋر قىلىپ تۇرمايدۇ.
</S>
<S ID=34834>
كورېيەگە ئاپەت كەلتۈرىدۇ
</S>
<S ID=34835>
    مۇتەخەسسىسلەر مۇنداق دېدى: كورېيە كورېيەگە ‹‹ساد›› ناملىق باشقۇرۇلىدىغان بومبىدىن مۇداپىئەلىنىش سىستېمىسىنى ئورۇنلاشتۇرۇش مەسىلىسىدە مەيدانىنى ئۆزگەرتىپ، ئۆزىنى ئامېرىكىنىڭ ئۇرۇش ماشىنىسىغا باغلاپ، مۇھىم قوشنىلىرىنىڭ ئىستراتېگىيەلىك بىخەتەرلىكى، مەنپەئىتىگە سەل قارىغانلىقى باشقىلارغا زىيان يەتكۈزىدىغان، ئۆزىمۇ پايدا ئالالمايدىغان خاتا تەدبىر.
</S>
<S ID=34836>
    بىرىنچىسى، بۇنداق قىلمىش چاۋشيەن يېرىم ئارىلىنىڭ جىددىي ۋەزىيىتىنى پەسەيتىشكە پايدىسىز بولۇپ، قارشىلىشىشنى ئېغىرلاشتۇرۇۋېتىدۇ.
</S>
<S ID=34837>
    ئىككىنچىسى، كورېيەنىڭ بۇنىڭدىن كېيىن چاۋشيەن يېرىم ئارىلى مەسىلىسىدىكى سۆز ھوقۇقى تەسىرگە ئۇچرايدۇ.
</S>
<S ID=34838>
كورېيە ئۆزىنى ئامېرىكىغا باغلىۋالدى، ئەمدى ئۇ چوڭ دۆلەتلەرنىڭ قورشاۋ شاھمات ئويۇنىدىكى بىرتال ئۇرۇققا ئايلىنىشى تۇرغانلا گەپ، بۇ كورېيەنىڭ ئۆز مەنپەئىتىگە ۋەكىللىك قىلىپ سۆز قىلىشىغا پايدىسىزدۇر.
</S>
<S ID=34839>
    رۈەن زۇڭزې مۇنداق دېدى: تاشقى جەھەتتىن قارىغاندا، كورېيە ئامېرىكىدىن پايدىلىنىپ ئۆزىنىڭ بىخەتەرلىكىنى قوغداپ، چاۋشيەنگە تەھدىت شەكىللەندۈرمەكچى بولغاندەك كۆرۈنىدۇ، ئەمەلىيەتتە بۇ تەدبىر ئۇنىڭ مەزكۇر رايوندىكى ئورنىنى زور دەرىجىدە ئاجىزلاشتۇرىدۇ.
</S>
<S ID=34840>
يىراقتىن قارىغاندا، ‹‹ساد›› سىستېمىسىنى ئورۇنلاشتۇرۇش كورېيەنىڭ ئىستراتېگىيەلىك مەنپەئىتىگە ئۇيغۇن كەلمەيدۇ.
</S>
<S ID=34841>
شىنخۇا ئاگېنتلىقى
</S>
</TEXT>
/BODY
/DOC