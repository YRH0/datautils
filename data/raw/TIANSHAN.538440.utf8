<DOC>
<DOCID>TIANSHAN.538440</DOCID>
<HEADER>
<CLASS>مەملىكەت</CLASS>
<DATE>2016-08-03 11:11:33</DATE>
</HEADER>
<BODY>
<HEADLINE>
<S ID=36133>
مەھسۇلاتقا بىرلەشتۈرۈپ ھۆددىگە بېرىش مەسئۇلىيەت تۈزۈمى مىليونلىغان جۇڭگولۇقنى ئاچارچىلىقتىن قۇتۇلدۇردى
</S>
</HEADLINE>
<TEXT>
<S ID=36134>
‹‹كوممۇنا›› ۋىۋىسكىسىنى باشلامچىلىق بىلەن ئېلىۋەتكەن شياڭياڭ بازىرىدىكىلەرنى زىيارەت
</S>
<S ID=36135>
شىنخۇا ئاگېنتلىقى مۇخبىرى شيې جياۋ
</S>
<S ID=36136>
   مەھسۇلاتقا بىرلەشتۈرۈپ ھۆددىگە بېرىش مەسئۇلىيەت تۈزۈمىنى بىر قەدەر بالدۇر يولغا قويغان سىچۈەن ئۆلكىسىنىڭ گۇاڭخەن شەھىرى شياڭياڭ بازىرىنىڭ نوپۇسى 2015 – يىلى ئاران 60 مىڭ ئەتراپىدا بولسىمۇ، سانائەت ئومۇمىي مەھسۇلات قىممىتى 10 مىليارد يۈەندىن ئاشتى، دۆلەت باج ۋە يەرلىك باج كىرىمى 230 مىليون يۈەنگە يەتتى.
</S>
<S ID=36137>
ئىقتىسادى بىر قەدەر تەرەققىي قىلغان، ئاممىنىڭ تۇرمۇشى ھاللىق سەۋىيەگە يەتكەن بۇ بازار يەنە ‹‹دۆلەت دەرىجىلىك ئېكولوگىيەلىك بازار ۋە دۆلەت دەرىجىلىك پاكىز بازار›› بولۇپ باھالاندى.
</S>
<S ID=36138>
بۇنىڭدىن 36 يىل ئىلگىرى، دېھقانچىلىقنى ئاساس قىلغان بۇ بازاردىكى دېھقانلارنىڭ كىيىنىش – تويۇنۇش مەسىلىسى پۈتۈن مەملىكەت يېزىلىرىدىكىگە ئوخشاش تېخى ھەل بولمىغانىدى.
</S>
<S ID=36139>
   نامراتلىق جانغا پاتقاندا ئادەمدە ئۇنىڭدىن قۇتۇلۇش ئىستىكى پەيدا بولىدۇ.
</S>
<S ID=36140>
شياڭياڭ بازىرى 1980 – يىلى مەملىكەت بويىچە ‹‹خەلق كوممۇناسى›› ۋىۋىسكىسىنى تۇنجى بولۇپ ئېلىۋېتىپ، مەھسۇلاتقا بىرلەشتۈرۈپ ھۆددىگە بېرىش مەسئۇلىيەت تۈزۈمىنى ئۆز ئىچىگە ئالغان يېزا ئىسلاھاتىنىڭ مۇقەددىمىسىنى باشلىغان.
</S>
<S ID=36141>
   شياڭياڭ بازىرىدىكى ئۆزگىرىشلەرنى جۇڭگو يېزىلىرىدىكى 36 يىلدىن بۇيانقى ئۆزگىرىشلەرنىڭ كارتىنىسى دېيىشكە بولىدۇ.
</S>
<S ID=36142>
1970 – يىلى تۇغۇلغان جۇڭ مىننىڭ ئەينى چاغدا دادىسى كادىر تۇرۇقلۇق ئاچ قالغانلىقى ئېنىق ئېسىدە.
</S>
<S ID=36143>
   جۇڭ مىن قاتارلىق 70 – يىللاردا تۇغۇلغانلار ھاكىمىيەت بىلەن كوممۇنانى بىرلەشتۈرۈش تۈزۈلمىسىنىڭ مەھسۇلى بولغان خەلق كوممۇناسىدا مەركەزلەشتۈرۈپ باشقۇرۇش بەك كۈچلۈك، تەڭ تەقسىماتچىلىق ئەھۋالى ئېغىر، دېھقانلارنىڭ ئاكتىپلىقىنى قوزغاشقا پايدىسىز بولغاچقا، يېزا ئىگىلىك ئىشلەپچىقىرىشىنىڭ تەرەققىياتى ۋە دېھقانلارنىڭ تۇرمۇشىنى ياخشىلاشنىڭ بىر قەدەر ئاستا بولغانلىقىنى ھازىرغىچە ئۇنتۇمىدى.
</S>
<S ID=36144>
1978 – يىلى ئېلىمىزدە تېخى 100 مىليون دېھقاننىڭ كىيىنىش – تويۇنۇش مەسىلىسى ھەل بولمىغانىدى.
</S>
<S ID=36145>
شياڭياڭ بازىرىنى مىسالغا ئالساق، 1959 – يىلىدىن 1979 – يىلىغىچە بۇ بازارنىڭ يىللىق ئوتتۇرىچە ئاشلىق ھوسۇلى 1958 – يىلىدىكىدىن كېمىيىپ، دېھقانلارغا يىلدا ئاران .
</S>
<S ID=36146>
85 18 يۈەندىن دارامەت تەقسىم قىلىپ بېرىلگەن.
</S>
<S ID=36147>
   ج ك پ 11 – نۆۋەتلىك مەركىزىي كومىتېتى 3 – ئومۇمىي يىغىنىدىن كېيىن، يېزا ئىسلاھاتىنى ئىلگىرى سۈرۈش، ئىقتىسادنى راۋاجلاندۇرۇش ۋە خەلق تۇرمۇشىنى ياخشىلاش ئەينى چاغدا پارتىيە دۇچ كەلگەن مۇھىم تېما بولۇپ قالغان.
</S>
<S ID=36148>
   كىيىنىش – تويۇنۇش مەسىلىسىنى ھەل قىلىش ئۈچۈن، ئەينى چاغدا بەزى جايلاردىكى دېھقانلار يۈرەكلىك ھالدا ئىسلاھات قىلغان.
</S>
<S ID=36149>
گۇاڭخەن ناھىيەسىنىڭ جىنيۈ يېزىسى 1978 – يىلى كۈزدە مەھسۇلاتنى گۇرۇپپىلارغا ھۆددىگە بەرگەن؛ شۇ يىلى دېكابىردا ئەنخۇي ئۆلكىسىنىڭ فېڭياڭ ناھىيەسى لىيۈەن كوممۇناسى شياۋگاڭ ئىشلەپچىقىرىش ئەترىتىدىكى 18 ئائىلىلىك دېھقان چوڭ ھۆددىگەرلىك پۈتۈمىگە قول قويغان.
</S>
<S ID=36150>
يۈننەن، گۇاڭدۇڭ، گۇيجۇ، خېنەن ۋە شەندۇڭ قاتارلىق ئۆلكىلەرمۇ سىچۈەن ۋە ئەنخۇي ئۆلكىلىرىدىكى يېزا ئىسلاھاتىغا تېز ئاۋاز قوشقان.
</S>
<S ID=36151>
لېكىن كۆپچىلىك خەلق كوممۇناسى قانداق قىلىدۇ؟ دېگەن قىيىن سوئالغا دۇچ كەلگەن.
</S>
<S ID=36152>
   شياڭياڭ كوممۇناسى ئالدى بىلەن كادىرلارنى مەمۇرىيەت، دېھقانچىلىق، يېزا – بازار كارخانىسىدىن ئىبارەت ئۈچ بەنزىگە ئايرىغان، بۇ ئەمەلىيەتتە خەلق كوممۇناسىنىڭ ھاكىمىيەت بىلەن كوممۇنانى بىرلەشتۈرۈش تۈزۈلمىسىنى بۇزۇپ تاشلىغانلىق ھېسابلىنىدۇ.
</S>
<S ID=36153>
شياڭياڭ بازىرى 1980 – يىلى ئاپرېلدا ‹‹خەلق كوممۇناسى›› ۋىۋىسكىسىنى رەسمىي ئېلىۋېتىپ، ئىشتاتلىق ‹‹شياڭياڭ يېزىلىق خەلق ھۆكۈمىتى››نى ئەسلىگە كەلتۈرگەن.
</S>
<S ID=36154>
   مەركەز 1980 – يىلى يېزا ئىگىلىك ساھەسىدە ھەر خىل شەكىلدىكى ئىشلەپچىقىرىش مەسئۇلىيەت تۈزۈملىرىنى ئومۇميۈزلۈك يولغا قويۇشنى ئېنىق ئوتتۇرىغا قويدى.
</S>
<S ID=36155>
يېزىلاردا 1983 – يىلىنىڭ ئاخىرىدا ئائىلىگە ھۆددە بېرىش ئاساس قىلىنغان، بىر تۇتاش باشقۇرۇش بىلەن تارقاق باشقۇرۇش بىرلەشتۈرۈلگەن قوش قاتلاملىق ئىگىلىك باشقۇرۇش تۈزۈلمىسى ئاساسەن يولغا قويۇلدى.
</S>
<S ID=36156>
مەركەز 1984 – يىلى يەر ھۆددىگەرلىك مۇددىتىنىڭ ئادەتتە 15 يىلدىن ئۇزاق بولۇشىنى ئوتتۇرىغا قويدى.
</S>
<S ID=36157>
شۇنىڭدىن كېيىن مەركەزنىڭ نۇرغۇن ھۆججىتىدە دېھقانلارنىڭ دېھقانچىلىق بىلەن شۇغۇللىنىدىغان ئاساسىي گەۋدە ئىكەنلىكى بېكىتىلىپ، دېھقانلارغا ئۇزاق مەزگىللىك ھەم كاپالەتكە ئىگە يەر ئىشلىتىش ھوقۇقى ۋە يەر باشقۇرۇشتا ئۆزىگە ئۆزى خوجا بولۇش ھوقۇقى بېرىلدى، بۇنىڭ بىلەن نەچچە مىليون دېھقاننىڭ ئىشلەپچىقىرىش ئاكتىپلىقى تېز قوزغىلىپ، قىسقىغىنە نەچچە يىلدا دېھقانچىلىق ئىشلەپچىقىرىشى يېڭى پەللىگە كۆتۈرۈلدى.
</S>
<S ID=36158>
مۇقىم يەر ئىشلىتىش ھوقۇقى ۋە يەر باشقۇرۇشتا ئۆزىگە ئۆزى خوجا بولۇش ھوقۇقىغا تولۇق ئېرىشكەچكە، دېھقانلار يەردىن ئازاد بولۇپ شەھەرلەرگە كىرىپ ئىشلەمچىلىك قىلىپ، ئېلىمىزنىڭ سانائەت ئىقتىسادىنىڭ تەرەققىياتى ۋە بازارلاشتۇرۇشنى ئىلگىرى سۈرۈشىگە تۈرتكە بولدى.
</S>
<S ID=36159>
   دەۋرنىڭ تەرەققىياتىغا ئەگىشىپ، شياڭياڭ بازىرىدىكى مۇتلەق كۆپ ساندىكى ئاھالە شەھەرلىك بولۇپ، يېزا ئىسلاھاتى ۋە بازارلاشتۇرۇش ئېلىپ كەلگەن پايدىدىن بەھرىمەن بولدى.
</S>
<S ID=36160>
   دۆلىتىمىز رەھبىرى 2014 – يىلى ب د ت ئاشلىق ۋە يېزا ئىگىلىك تەشكىلاتىدا نۇتۇق سۆزلىگەندە ھاياجانلانغان ھالدا مۇنداق دېدى: جۇڭگو بۇنىڭدىن 30 نەچچە يىل ئىلگىرى ئىسلاھات، ئېچىۋېتىشنى يېزا ئىسلاھاتىدىن باشلىغان.
</S>
<S ID=36161>
بىز ئىسلاھات ئارقىلىق يېزا ئىگىلىكىنى زور دەرىجىدە راۋاجلاندۇردۇق، ئاشلىق ھوسۇلىنى 300 مىليون توننىدىن 600 مىليون نەچچە يۈز مىڭ توننىغا يەتكۈزۈپ، خەلقنىڭ كىيىنىش – تويۇنۇش مەسلىسىنى ئوڭۇشلۇق ھەل قىلدۇق.
</S>
<S ID=36162>
نەچچە يۈز مىليون كىشى مۇشۇ ئاساستا نامراتلىقتىن قۇتۇلدى ھەم ب د ت نىڭ 1000 يىللىق تەرەققىيات نىشانىدىكى ئۆلچەمگە مۇددەتتىن بۇرۇن يەتتى.
</S>
</TEXT>
/BODY
/DOC