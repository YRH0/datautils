<DOC>
<DOCID>TIANSHAN.516179</DOCID>
<HEADER>
<CLASS>شىنجاڭ</CLASS>
<DATE>2016-04-11 16:59:41</DATE>
</HEADER>
<BODY>
<HEADLINE>
<S ID=24588>
جۇڭگو(شىنجاڭ) بوكسچىلىرى خەلقئارا بوكس سەھنىسىدە زەپەر قۇچتى
</S>
</HEADLINE>
<TEXT>
<S ID=24589>
  سادىق ئىمىر خەۋىرى
</S>
<S ID=24590>
   مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى يېقىندا ئاپتونوم رايونىمىزدا مۇۋەپپەقىيەتلىك ئۆتكۈزۈلۈپ، مەملىكەت ئىچى – سىرتىدىكىلەرنىڭ دىققىتى ئاپتونوم رايونىمىزنىڭ تەنتەربىيە ئىشلىرىغا تارتىلىۋاتقان پەيتتە، ئاپتونوم رايونىمىزنىڭ تەنتەربىيە ئىشلىرى ئۈچۈن ئۆچمەس تۆھپىلەرنى يارىتىۋاتقان شىنجاڭ بوكس كوماندىسىنىڭ مۇھەممەت تۇرسۇن چوڭ قاتارلىق ئەزىمەتلىرىنىڭ ماھارىتىنى شىنجاڭدىكى ھەر مىللەت خەلققە نامايان قىلىش، ئاپتونوم رايونىمىز بوكس ماھىرلىرىنى قازاقىستان، ئۆزبېكىستان، قىرغىزىستان، تاجىكىستان قاتارلىق ئوتتۇرا ئاسىيا ۋە مالايسىيا قاتارلىق بوكس ھەرىكىتىدە نىسبەتەن كۈچلۈك ئەل ماھىرلىرى بىلەن كەسپىي مۇسابىقە قائىدىسى بويىچە مۇسابىقىلەشتۈرۈپ، تەجرىبە ئالماشتۇرۇشنى چوڭقۇرلاشتۇرۇپ، ئاپتونوم رايونىمىز بوكسچىلىقىنىڭ سەۋىيەسىنى ئۆستۈرۈش يۈزىسىدىن بۇ يىل 3 – ئاينىڭ 26 – كۈنى كەچتە ئۈرۈمچى قىزىلتاغ تەنتەربىيە سارىيىدا جۇڭگو شىنجاڭ 2016 – يىللىق ‹‹ئەلرام لوڭقىسى›› خەلقئارالىق بوكس چېمپىيونلۇقىنى تالىشىش مۇسابىقىسى ئۆتكۈزۈلدى.
</S>
<S ID=24591>
   ئاپتونوم رايونىمىزدا تۇنجى قېتىم خەلقئارا بوكسچىلار بىرلەشمىسىنىڭ شەخسلەر كەسپىي بوكس مۇسابىقىسى قائىدىسى بويىچە ئۆتكۈزۈلگەن كەسپىي بوكس مۇسابىقىسىگە قازاقىستان، ئۆزبېكىستان، قىرغىزىستان، تاجىكىستان، مالايسىيا ۋە جۇڭگو شىنجاڭ بوكس كوماندىسىدىن جەمئىي 12 ماھىر قاتناشتى.
</S>
<S ID=24592>
ئالتە مەيدان مۇسابىقىدە جۇڭگو شىنجاڭ بوكس كوماندىسىدىن ئالتە ماھىر قازاقىستان، ئۆزبېكىستان، قىرغىزىستان، تاجىكىستان، مالايسىيا كوماندىلىرىدىكى ئالتە ماھىر بىلەن مۇسابىقىلەشتى.
</S>
<S ID=24593>
دەسلەپكى تۆت مەيدان مۇسابىقىدە جۇڭگو شىنجاڭ ماھىرلىرىدىن سېرىك تۆلېۋتاي، ئابدۇرېھىم ئىبراھىم، ئايبېن قانات، چېن يۈنفا 64 كىلوگىراملىقلار دەرىجىسى، 81 كىلوگىراملىقلار دەرىجىسى، 75 كىلوگىراملىقلار دەرىجىسى، 91 كىلوگىراملىقلار دەرىجىسى بويىچە ئايرىم – ئايرىم مالايسىيا ماھىرى راجا سېلۋان، تاجىكىستان ماھىرى سانغىنوۋ مېھرىبان، قىرغىزىستان ماھىرى شابدانبايېۋ، قازاقىستان ماھىرى ئېرمەتوۋ ئايبېكنى يەڭدى.
</S>
<S ID=24594>
بەشىنچى مەيدان مۇسابىقىدە جۇڭگو شىنجاڭ ماھىرى ئابدۇرېھىم مۇھەممەت 5 – قېتىملىق ئۇچرىشىشتىلا قىرغىزىستان ماھىرى سۇلايمانبېك ئاقجولنى يەڭدى.
</S>
<S ID=24595>
ئالتىنچى مەيدان مۇسابىقە بۇ قېتىمقى مۇسابىقىنىڭ يارقىن نۇقتىسى بولۇپ، ئاسىيا بوكس چېمپىيونى، مەملىكەتلىك تەنھەرىكەت مۇسابىقىسىدىكى بوكس چېمپىيونى مۇھەممەت تۇرسۇن چوڭ مەيدانغا كىرىشى بىلەنلا زالدا ئۇزاققا سوزۇلغان ئالقىش ياڭرىدى، مۇھەممەت تۇرسۇن چوڭ رەقىبى ئۆزبىكىستان ماھىرى ئىسرائىلوۋ ئەزىمەتنى ئۈستۈنلۈك بىلەن يېڭىپ، بوكسچىلىق ھاياتىدىكى تۇنجى مەيدان شەخسلەر كەسپىي بوكس مۇسابىقىسىنى ئوڭۇشلۇق تاماملىدى ھەم چېمپىيون بولدى.
</S>
<S ID=24596>
   بۇ قېتىمقى جۇڭگو (شىنجاڭ)، قازاقىستان، ئۆزبېكستان، قىرغىزىستان، تاجىكستان، مالايسىيا قاتارلىق ئەللەر ئارا ئېلىپ بېرىلغان ‹‹ئەلرام لوڭقىسى›› خەلقئارالىق بوكس مۇسابىقىسىنى شىنجاڭ ئۇيغۇر ئاپتونوم رايونلۇق تەنتەربىيە ئىدارىسى، ئۈرۈمچى شەھەرلىك تەنتەربىيە ئىدارىسى، شىنجاڭ بوكس ھەرىكىتىنى باشقۇرۇش مەركىزى، شىنجاڭ ئۇيغۇر ئاپتونوم رايونلۇق بوكسچىلار جەمئىيىتى قاتارلىق ئورۇنلار ئۇيۇشتۇرغان، شىنجاڭ ‹‹باغداش›› ئېلېكتىرون تېخنىكىسى شىركىتى (‹‹باغداش›› تورى)، قىزىلتاغ تەنتەربىيە مەركىزى، شىنجاڭ ‹‹تۇلپار›› بوكس كۇلۇبى قاتارلىق ئورۇنلار تەشكىللىگەن، شىنجاڭ ‹‹ئەلرام›› خەلقئارا سودا چەكلىك شىركىتى ئالاھىدە قوللىغان.
</S>
<S ID=24597>
   يېقىنقى يىللاردىن بۇيان، خەلقئارا بوكسچىلار بىرلەشمىسىنىڭ كەسىپلىشىش ئىسلاھاتىدا زور مۇۋەپپەقىيەتلەرنىڭ قولغا كەلتۈرۈلۈپ، تۈرلۈك كەسىپلىشىش ئىسلاھات تەدبىرلىرىنىڭ ئارقا – ئارقىدىن ئوتتۇرىغا قويۇلۇشىغا ئەگىشىپ، ئېلىمىز بوكسچىلىقىنىڭ تەرەققىياتى ئۈچۈن يېڭى تەپەككۇر يولى ۋە نىشان تۇرغۇزۇلۇپ، بوكسچىلىقتا كەسىپلىشىشكە ئۆزگىرىش جەھەتتە ئىزدىنىلدى ۋە سىناق قىلىندى.
</S>
<S ID=24598>
جۈملىدىن ئاپتونوم رايونىمىز بوكسچىلىق ساھەسىدىكىلەر بۇنى ھەم خىرىس، ھەم پۇرسەت دەپ بىلىپ، يۈرەكلىك ھالدا سىناق قىلىپ، ئاپتونوم رايونىمىز بوكسچىلىقىنىڭ كەسىپلىشىش مۇساپىسىنى تېزلىتىش جەھەتتە پائال ئىزدەندى ھەم چاققان ھەرىكەت قىلدى.
</S>
<S ID=24599>
   شىنجاڭ بوكس ھەرىكىتىنى باشقۇرۇش مەركىزىنىڭ مۇئاۋىن مۇدىرى ئابدۇشۈكۈر مىجىت مۇنداق دېدى: تەنتەربىيە ئىشلىرى تېز تەرەققىي قىلىۋاتقان، بوكس ھەرىكىتى چوڭ ئىسلاھ قىلىنىۋاتقان، يېڭىلىق يارىتىلىۋاتقان مۇھىتتا، ئاپتونوم رايونىمىز بوكسچىلىقىدا سىناق قىلىشقا، ئۆزگىرىش ياساشقا جۈرئەت قىلىپ، جەمئىيەتتىكىلەر، كارخانىلار بىلەن ھەمكارلىشىش، تەنتەربىيە كەسپى بىلەن ئىجتىمائىي كۈچلەرنىڭ بىرلىشىش يولىنى ئېچىپ، بۇ قېتىملىق خەلقئارالىق بوكس چېمپىيونلۇق تالىشىش مۇسابىقىسىنى تەشكىللىدۇق، جەمئىيەتتىكى ھەرقايسى ساھەدىكىلەر، جۈملىدىن كارخانا ساھەسىدىكىلەرنىڭ كەڭ كۆلەمدە قاتنىشىشى ۋە زور كۈچ بىلەن قوللىشىدا، بۇ قېتىمقى خەلقئارالىق بوكس مۇسابىقىسى ئاپتونوم رايونىمىزدا مۇۋەپپەقىيەتلىك ئۆتكۈزۈلۈپ، ئاپتونوم رايونىمىز بوكسچىلىقىنىڭ تەرەققىياتىدا يېڭى ئۆسۈشنى قولغا كەلتۈرۈش ئۈچۈن پۇرسەت يارىتىلدى؛ بۇ قېتىمقى مۇسابىقىدە ماھىرلىرىمىز جىسمانىي جەھەتتىكى ئۈستۈنلۈكى ۋە تاماشىبىنلارنىڭ قىزغىن ئىلھام بېرىشى نەتىجىسىدە ئومۇميۈزلۈك غەلىبە قىلدى، شۇنداقتىمۇ، تېخنىكا، تاكتىكا جەھەتتىكى يېتەرسىزلىكلىرىنى ئاشكارىلىدى، بۇنىڭدىن كېيىن، ماھىرلىرىمىزنى مەشىقلەندۈرۈشنى كۈچەيتىش، مەملىكەتلىك ۋە خەلقئارالىق يۇقىرى سەۋىيەلىك مۇسابىقىلەرگە قاتناشتۇرۇش ئارقىلىق، ئۇلارنىڭ تېخنىكا سەۋىيەسى ۋە تەجرىبىسىنى ئۆستۈرۈپ، ئاپتونوم رايونىمىز بوكسچىلىقىنىڭ تەرەققىياتىدا يېڭى سەۋىيە يارىتىشقا كۈچەيمىز.
</S>
</TEXT>
/BODY
/DOC