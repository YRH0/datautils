<DOC>
<DOCID>TIANSHAN.572532</DOCID>
<HEADER>
<CLASS>خەلقئارا</CLASS>
<DATE>2016-12-16 11:33:42</DATE>
</HEADER>
<BODY>
<HEADLINE>
<S ID=65544>
پۇتىن: رۇسىيە – ياپونىيە ئوتتۇرىسىدا زېمىن مەسىلىسى مەۋجۇت ئەمەس، ئىككى دۆلەت مۇناسىۋىتىنىڭ نورماللىشىشىنى ئۈمىد قىلىمەن
</S>
</HEADLINE>
<TEXT>
<S ID=65545>
 رۇسىيە زۇڭتۇڭى پۇتىن ياپونىيەگە زىيارەتكە بېرىشتىن ئىلگىرى ياپونىيە تاراتقۇسىنىڭ مەخسۇس زىيارىتىنى قوبۇل قىلدى.
</S>
<S ID=65546>
كرېمىل سارىيى تور بېتىدە 12 – ئاينىڭ 13 – كۈنى پۇتىننىڭ بۇ قېتىمقى ياپونىيە تاراتقۇسىنىڭ زىيارىتىنى قوبۇل قىلغاندىكى زىيارەت مەزمۇنى تولۇق ئېلان قىلىندى.
</S>
<S ID=65547>
پۇتىن زىيارەتتە رۇسىيە – ياپونىيە ئارىسىدىكى زېمىن مەسىلىسى، ئامېرىكا يېڭى ھۆكۈمىتى بىلەن بولغان مۇناسىۋەت ھەم رۇسىيە – جۇڭگو مۇناسىۋىتى ئۈستىدە توختالدى.
</S>
<S ID=65548>
 پۇتىن مۇنداق دېدى: رۇسىيە – ياپونىيە ئارىسىدا زېمىن مەسىلىسى مەۋجۇت ئەمەس، ياپونىيە ‹‹ئىككى دۆلەت ئارىسىدا زېمىن مەسىلىسى مەۋجۇت›› دەپ قارىغان ئىكەن، رۇسىيە بۇ مەسىلىنى مۇزاكىرە قىلىشنى خالايدۇ.
</S>
<S ID=65549>
پۇتىن يەنە ياپونىيەنى ھە دېگەندىلا ‹‹رۇسىيەنىڭ جەنۇبىي كۇرىل تاقىم ئاراللىرى››نىڭ ئىگىلىك ھوقۇقى مەسىلىسىگە ئېسىلىۋالماسلىقىنى، ئۇنداق بولمىغاندا، يەنىمۇ ئىلگىرىلەپ مۇزاكىرە قىلىش دەرۋازىسىنىڭ تاقىلىپ قالىدىغانلىقىنى ئاگاھلاندۇردى.
</S>
<S ID=65550>
 پۇتىن تىنچلىق شەرتنامىسى ئىمزالاش مەسىلىسى ئۈستىدە توختىلىپ مۇنداق دېدى: بۇ قېتىمقى زىيارىتىمدە بۇ مەسىلىدە ياپونىيە بىلەن چۈشىنىش ھاسىل قىلىشنى ئۈمىد قىلىمەن، تىنچلىق شەرتنامىسى بولمىسا، ئىككى دۆلەت مۇناسىۋىتىنى ئومۇميۈزلۈك راۋاجلاندۇرغىلى بولمايدۇ، ئىككى دۆلەت مۇناسىۋىتىنىڭ ئومۇميۈزلۈك نورماللىشىشىنى ئۈمىد قىلىمەن.
</S>
<S ID=65551>
 پۇتىن رۇسىيە بىلەن ياپونىيەنىڭ تىنچلىق شەرتنامىسى ئىمزالىشىنىڭ ئۆزئارا ئىشىنىش ۋە ھەمكارلىشىش ئاساسىدا بولۇشى كېرەكلىكىنى، ئەمما ياپونىيەنىڭ بىر قانچە يىل ئىلگىرىلا رۇسىيە بىلەن بولغان ئۇچرىشىشنى توختىتىپلا قالماي، يەنە رۇسىيەنى جازالاشقا قاتناشقانلىقىنى تىلغا ئالدى.
</S>
<S ID=65552>
مۇشۇنداق ئەھۋالدا، پۇتىن رۇسىيە بىلەن ياپونىيەنىڭ جەنۇبىي كۇرىل تاقىم ئاراللىرىنى بىرلىشىپ ئېچىش ئىمكانىيىتىنى چەتكە قاقتى.
</S>
<S ID=65553>
 پۇتىن زىيارەت جەريانىدا يەنە رۇسىيە – جۇڭگو مۇناسىۋىتىنى ئالاھىدە تىلغا ئېلىپ مۇنداق دېدى: جۇڭگو رۇسىيەنىڭ ئاساسلىق ھەمراھى، ئىككى دۆلەت مۇناسىۋىتى ئەزەلدىن ھازىرقىدەك يۈكسەك ئىشەنچ ئاساسىدا بولۇپ باقمىغان.
</S>
<S ID=65554>
جۇڭگو رۇسىيەنىڭ ئىقتىساد – سودا ھەمراھى، ئىككى دۆلەتنىڭ ئىقتىساد – سودا مۇناسىۋىتى يەنىمۇ كېڭىيىدۇ.
</S>
<S ID=65555>
 پۇتىن ئامېرىكا ھەققىدە توختالغاندا مۇنداق دېدى: ئامېرىكىنىڭ سايلانغان زۇڭتۇڭى ۋەزىپىگە ئولتۇرغاندىن كېيىن، رۇسىيە ئامېرىكا بىلەن بولغان مۇناسىۋەتنى ياخشىلاش ئۈچۈن تىرىشچانلىق كۆرسىتىشنى خالايدۇ ھەم تېررورلۇققا قارشى تۇرۇش جەھەتتە تېخىمۇ قويۇق ھەمكارلىشىدۇ.
</S>
<S ID=65556>
 پۇتىن 12 – ئاينىڭ 15 – كۈنىدىن 16 – كۈنىگىچە ياپونىيەدە زىيارەتتە بولىدىغانلىقىنى بېكىتتى، شۇ چاغدا پۇتىن ياپونىيە باش ۋەزىرى ئابې شىنزو بىلەن سۆھبەتلىشىدۇ.
</S>
<S ID=65557>
 جەنۇبىي كۇرىل تاقىم ئاراللىرى (ياپونىيەدە ‹‹شىمالدىكى تۆت ئارال›› دەيدۇ) نىڭ تەۋەلىك مەسىلىسى رۇسىيە – ياپونىيە مۇناسىۋىتىنىڭ تەرەققىياتى ۋە ئىككى دۆلەتنىڭ تىنچلىق شەرتنامىسى ئىمزالىشىدىكى ئاساسلىق توسالغۇ.
</S>
<S ID=65558>
ياپونىيە ياپونىيە – رۇسىيە زېمىن ماجىراسىنى ھەل قىلىشنى ئىككى دۆلەتنىڭ تىنچلىق شەرتنامىسى ئىمزالىشىغا چېتىۋېلىۋاتىدۇ.
</S>
<S ID=65559>
زېمىن مەسىلىسى ئۇزاقتىن بۇيان ھەل قىلىنمىغاچقا، ئىككى دۆلەت ھازىرغىچە تىنچلىق شەرتنامىسى ئىمزالىيالمىدى.
</S>
<S ID=65560>
‹‹شىنخۇا تورى››دىن
</S>
<S ID=65561>
‏
</S>
</TEXT>
/BODY
/DOC