<DOC>
<DOCID>TIANSHAN.573705</DOCID>
<HEADER>
<CLASS>شىنجاڭ</CLASS>
<DATE>2016-12-22 10:42:42</DATE>
</HEADER>
<BODY>
<HEADLINE>
<S ID=66889>
زېمىستاندىكى مېھىر – مۇھەببەت، قەلبلەرگە بەردى ھارارەت
</S>
</HEADLINE>
<TEXT>
<S ID=66890>
ئامانگۈل ئابدۇراخمان
</S>
<S ID=66891>
[ 1– ئۇچۇر ]تۈنۈگۈن چۈشتىن كېيىن (21 - دېكابىر)ئۇندىداردا يېڭىلا تۇغۇلغان بىر بوۋاقنىڭ ئېغىر كېسەل سەۋەبلىك خوتەندىن ئۈرۈمچىگە جىددىي يۆتكەش كېرەكلىكى، ئەگەر 22-دېكابىر چۈشكىچە ئۈرۈمچىگە يېتىپ كېلىپ دوختۇرخانىغا ئاپىرىلمىغاندا بوۋاقنىڭ ھاياتىغا خەۋپ يېتىدىغانلىقى، شۇڭا كەڭ شوپۇر دوستلار ۋە ھەر قايسى تەكشۈرۈش، ھەق ئېلىش پونكىتىدىكى قېرىنداشلارنىڭ بوۋاقنى ئېلىپ ماڭغان ئاپتوموبىلىغا« يېشىل يول» ئېچىپ بېرىشنى ئۈمىد قىلغانلىق توغرىسىدىكى ئۇچۇر تارقىلىشقا باشلىدى.
</S>
<S ID=66892>
[ 2– ئۇچۇر] قۇتقۇزۇش ئاپتوموبىلى كورلىدىن ئۆتتى، ساقچى ئاپتوموبىلى قۇتقۇزۇش ئاپتومولىغا يول ئېچىپ، قوغداپ ماڭدى.
</S>
<S ID=66893>
دوستلار ساقچىلارنىڭ ياردىمىدە بۇ بوۋاق چوقۇم ۋاقتىدا دوختۇرخانىغا يەتكۈزۈلىدۇ، خاتىرجەم بولۇڭلار.
</S>
<S ID=66894>
[3-ئۇچۇر] قۇتقۇزۇش ئاپتوموبىلى ئۈرۈمچى ساي يولىغا يېتىپ كەلدى، ئۇلارنى كۈتۈپ تۇرغان ساقچىلار ئاپتوموبىلغا يول باشلاپ دوختۇرخانىغا ئېلىپ ماڭدى.
</S>
<S ID=66895>
خەلق ساقچىلىرىمىزغا ئالقىش !
</S>
<S ID=66896>
[4-ئۇچۇر] قۇتقۇزۇش ئاپتوموبىلى دوختۇرخانىغا كەلگەندە دوختۇر، سىستېرالار ئىشىك ئالدىدا ساقلاۋاتقان بولۇپ، بۇ كۆرۈنۈشتىن قاتتىق تەسىرلەندىم .
</S>
<S ID=66897>
[5-ئۇچۇر] بوۋاقنىڭ ئوپېراتسىيەسىنىڭ ئوڭۇشلۇق بولۇشىغا تىلەكداشمىز...
</S>
<S ID=66898>
 مانا بۇ ئۇچۇرلار تۈنۈگۈن چۈشتىن كېيىندىن باشلاپ بۈگۈن ئەتىگەن بوۋاق دوختۇرخانىغا يەتكۈزۈلگەنگىچە بولغان ئارىلىقتا تارقىتىلغان بولۇپ، دوستلار چەمبىرىكىدە بوۋاققا ئامانلىق تىلىگەن، خەلق ساقچىلىرىغا مەدھىيە ئوقۇلغان ئۇچۇرلار ئۈزۈلمىدى.
</S>
<S ID=66899>
 21 - دېكابىر ، سائەت 17:56 ئۆتكەندە، شىنجاڭ قاتناش ساقچى تەشۋىقات خىزمىتى ئۇندىدار توپىدا تۇيۇقسىز جىددىي قۇتقۇزۇشقا ئالاقىدار بىر ئۇچۇر تارقىتىلدى.
</S>
<S ID=66900>
بۇ، يېڭى تۇغۇلغان بىر بوۋاقنىڭ ئېغىر كېسەل (تۇغما قورساق يېرىق) سەۋەبلىك خوتەننىڭ قاراقاش ناھىيەسىدىن ئۈرۈمچىگە جىددىي يۆتكىلىدىغانلىقى توغرىسىدىكى ئۇچۇر بولۇپ، ئۇچۇر تارقىتىلغاندىن كېيىن، شىنجاڭ قاتناش ساقچى باش ئەترىتى رەھبەرلىكى دەرھال بوۋاقنى ئېلىپ ماڭغان 新RAF120 قۇتقۇزۇش ئاپتوموبىلىغا «يېشىل» يول ئېچىپ بېرىشنى ئورۇنلاشتۇردى.
</S>
<S ID=66901>
   1420 كىلومېتىرلىق مۇساپىنى بېسىپ، بەش ۋىلايەت، ئوبلاستنىڭ باشقۇرۇش تەۋەلىكىدىن ئۆتۈپ، لىنىيە بويىدىكى ئالتە قاتناش ساقچى تارماق ئەترىتىنىڭ 20 گە يېقىن قاتناش ساقچى چوڭ ئەترىتىدىكى 100دىن ئارتۇق قاتناش ساقچىسىنىڭ يول بويى قوغداپ، «يېشل يول» ئېچىپ بېرىشى بىلەن 22 - دېكابىر سائەت 7:05 ئۆتكەندە قۇتقۇزۇش ئاپتوموبىلى ئۈرۈمچى ساي يولىغا كىرىپ، 7:30 مىنۇت ئۆتكەندە بالىلار دوختۇرخانىسىغا ئوڭۇشلۇق يەتكۈزۈلدى.
</S>
<S ID=66902>
بۇ جەرياندا، قاتناش ساقچىلىرى ئۇلارغا يول بويى «يېشىل يول» ئېچىپ ماڭدى، تاراتقۇلار مۇخبىرلىرىمۇ ئۇلارنىڭ ئەھۋالىغا يېقىندىن كۆڭۈل بۆلدى ھەمدە ئاغرىق بوۋاقنى ئۈرۈمچىگە يۆتكەپ ئەكىلىۋاتقان ئاپتوموبىلنى كۈتۈۋېلىش ئۈچۈن، ئۈرۈمچىدىن 100نەچچە كىلومېتىر مۇساپىنى بېسىپ توقسۇنغا بېرىپ ئۇلارنى ساقلاپ تۇردى، يول بويى جەمئىيەتتىكى ھەر قايسى ساخاۋەت ئەترەتلىرى ۋە مېھرىبان كىشىلەر ئۈندىداردا ئېلان قىلىنغان تېلېفون نومۇرىغا ئاساسەن، بوۋاقنىڭ دادىسىغا ئۈزمەي تېلېفون بېرىپ، بوۋاقنىڭ ئەھۋالى، قانداق قىيىنچىلىقلارنىڭ بارلىقىنى سوراپ تۇردى.
</S>
<S ID=66903>
ئۈرۈمچى شەھەرلىك بالىلار دوختۇرخانىسىدىكى دوختۇر – سېستىرالارمۇ ئۇلارنى كۈتۈۋېلىش، بوۋاقنى ئوپېراتسىيە قىلىش ئۈچۈن ئالدىراش تەييارلىققا چۈشۈپ كەتتى.
</S>
<S ID=66904>
خەنزۇچە، ئۇيغۇرچە قاتارلىق ھەر قايسى تىلدىكى رادىيو، تور ۋە باشقا تاراتقۇلار، ئۈندىدارلار ھەم ئۇلارغا ناھايىتى كۆڭۈل بۆلۈپ، سەپەرنىڭ پۈتۈن جەريانىنى خەۋەر قىلدى، خەنزۇ ۋە باشقا مىللەت قېرىنداشلارمۇ ئۇلارنى ئەھۋالىغا يېقىندىن كۆڭۈل بۆلۈپ، ساخاۋەت قوللىرىنى سۇنۇش ئۈچۈن تەييار تۇردى.
</S>
<S ID=66905>
قىسقىسى، ئاپتوموبىل خوتەندىن قوزغىلىپ، ئۈرۈمچىگە كەلگەنگە قەدەر، تالاي كىشىلەر بۇ بوۋاق، بۇ بىر ئائىلە كىشىلىرى ئۈچۈن ئۇيقۇدىن بىدار ھالەتتە تۈننى تاڭغا ئۇلىدى.
</S>
<S ID=66906>
تالاي كىشىلەر بۇ تەسىرلىك كۆرۈنۈشلەردىن ھاياجانلىنىپ، كۆزلىرى نەملەندى.
</S>
<S ID=66907>
قاتناش ساقچىلىرىغا ئاپېرىن ھەم مەدھىيە ئوقۇلدى.
</S>
<S ID=66908>
   پۈتكۈل جەمئىيەتنىڭ دىققەت – ئېتىبارىنى قوزغىغان بۇ بوۋاق باشقا بوۋاقلارغا ئوخشىمايدىغان ئالاھىدە بوۋاقمىدۇ؟
</S>
<S ID=66909>
ياكى بوۋاقنىڭ ئاتا – ئانىسى داڭلىق چولپان، چوڭ كارخانىچى، مەشھۇر ۋە ياكى ئاللىقانداق بىرەر داڭدار شەخسلەرمۇ؟
</S>
<S ID=66910>
ياق، ئۇلار ئىنتايىن ئادەتتىكى ئادەملەر، بۇ بوۋاق سالامەتلىكىنى ھېسابقا ئالمىغاندا باشقا بوۋاقلاردىن پەرقسىز ئادەتتىكى بوۋاق، ئاتا – ئانىسى بولسا ئىنتايىن ئاددىي ئىنسان – دېھقان ئىدى.
</S>
<S ID=66911>
ئەمىسە نېمىشقا ئۇلار بۇنچىۋالا داغدۇغا قوزغايدۇ؟
</S>
<S ID=66912>
 ـ  ....
</S>
<S ID=66913>
  جاۋابى تولىمۇ ئاددىي، ئۇ بولسىمۇ مېھىر – مۇھەببەت.
</S>
<S ID=66914>
 مېھىر مۇھەببەتنىڭ يۇرت ئايرىمىسى ۋە مىللەت ئايرىمىسى يوق.
</S>
<S ID=66915>
مانا بۇ ئىشتىن « بىر تەرەپ قىيىنچىلىققا يولۇقسا ھەممە تەرەپ ياردەم بېرىش»تىن ئىبارەت جۇڭخۇا مىللەتلىرىنىڭ ئەنئەنىۋى ئېسىل پەزىلىتى نامايان بولدى.
</S>
<S ID=66916>
مېھىر – مۇھەببەت مىلودىيەسى، مىللەتلەر ئارا ئىناقلىق – ئىتتىپاقلىق گۈزەل كۈيى ياڭرىدى.
</S>
<S ID=66917>
خەلق ئۈچۈن خىزمەت قىلىش، بارلىقىنى خەلق ئۈچۈن بېغىشلاش، ئەتراپىمىزدىكىلەرگە قېرىنداشلارچە ياخشىلىق قىلىش، ياردەم بېرىش، مېھىر – مۇھەببەت يەتكۈزۈشتىن ئىبارەت ئىللىقلىق، ئاكتىپ ئېنېرگىيە تارقالدى.
</S>
<S ID=66918>
بۇ ئاكتىپ ئېنېرگىيە بىزگە كۈچ قۇۋۋەت بەردى، «قىينچىلىققا يولۇقسام ماڭا ياردەم قىلىدىغان مىللەت، يۇرت ئايرىمايدىغان مېھىرلىك كىشىلەر ئەتراپىمدا ماڭا تاغدەك يۆلەك» دەيدىغان بىر خىل خاتىرجەملىك تۇيغۇسى، «باشقىلار قىيىنچىلىققا ئۇچرىسا مەنمۇ ياردەم قىلىشىم كېرەك، چۈنكى ئۇلار مېنىڭ قېرىنداشلىرىم» دەيدىغان مەسئۇلىيەت تۇيغۇسى ئاتا قىلدى.
</S>
<S ID=66919>
زېمىستاندا ۋۇجۇدىمىز ئىللىق ھارارەتكە تولدى، مىللەتلەر ئۆز ئارام ياردەم بېرىدىغان ئىتتىپاقلىق، مېھرىبانلىق مېلودىيەسى قەلبلەردىن ئۇرغۇپ، ھەقىقىي شىنجاڭ روھى نامايان بولدى.
</S>
</TEXT>
/BODY
/DOC