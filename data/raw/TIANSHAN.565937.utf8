<DOC>
<DOCID>TIANSHAN.565937</DOCID>
<HEADER>
<CLASS>شىنجاڭ</CLASS>
<DATE>2016-11-18 15:50:31</DATE>
</HEADER>
<BODY>
<HEADLINE>
<S ID=60523>
قەشقەر ۋىلايىتىدە ئومۇمىي خەلقنىڭ سالامەتلىكىنى ھەقسىز تەكشۈرۈش خىزمىتى پائال قانات يايدۇرۇلدى
</S>
</HEADLINE>
<TEXT>
<S ID=60524>
  سادىق ئىمىر خەۋەر قىلىدۇ: قەشقەر ۋىلايىتى ئاپتونوم رايوننىڭ ئومۇمىي خەلقنىڭ سالامەتلىكىنى تەكشۈرۈش خىزمىتى تېلېۋىزىيە – تېلېفون يىغىنىنىڭ روھىنى ئىزچىللاشتۇرۇش ۋە ئەمەلىيلەشتۈرۈشكە جىددىي تۇتۇش قىلىپ، خېلى بۇرۇنلا قەشقەر كوناشەھەر ناھىيەسىنىڭ سايباغ يېزىسىدا ۋىلايەت بويىچە ئومۇمىي خەلقنىڭ سالامەتلىكىنى ھەقسىز تەكشۈرۈش خىزمىتىنى باشلاپ، ناھىيە(شەھەر)لەرنى بۇ خىزمەتنى قانات يايدۇرۇشقا سەپەرۋەر قىلدى.
</S>
<S ID=60525>
 مەندەك ياشانغانلار يىلدا ئاز بولغاندىمۇ بىرەر قېتىم سالامەتلىكىمىزنى تەكشۈرتۈپ، سالامەتلىكىمىزدە كۆرۈلگەن كېسەللىك ئالامەتلىرىگە ئاساسەن داۋالىنىپ تۇرمىساق بولمايتتى، دېدى يوپۇغا ناھىيەسىنىڭ يوپۇغا بازىرى ئەۋەلقۇم كەنتى 2 – ئاھالىلەر گۇرۇپپىسىدىكى 70 ياشلىق نۇرخان ئىسمائىل، ئاپتونوم رايوننىڭ بۇ ئېتىبار سىياسەتنى يولغا قويۇپ، بىزنى غەمدىن خالاس قىلغىنىدىن تولىمۇ خۇش بولدۇم.
</S>
<S ID=60526>
 بۇ قېتىمقى ئومۇمىي خەلقنىڭ سالامەتلىكىنى ھەقسىز تەكشۈرۈشتە نۇرخان ئىسمائىلنىڭ بالىياتقۇ ئۆسمىسىگە گىرىپتار بولغانلىقى ئېنىقلانغان.
</S>
<S ID=60527>
گەرچە نۇرخان ئىسمائىلنىڭ بالىياتقۇ ئۆسمىسىگە گىرىپتار بولغانلىقى خېلى بۇرۇنلا بايقالغان بولسىمۇ، ئائىلىسىنىڭ ئىقتىسادىي ئەھۋالى ياخشى بولمىغاچقا ۋاقتىدا داۋالىنالمىغان.
</S>
<S ID=60528>
يوپۇغا بازارلىق پارتكوم بۇ ئەھۋالدىن خەۋەر تاپقاندىن كېيىن، بازارلىق پارتكوم، خەلق ھۆكۈمىتى ئورگىنى ۋە بازارلىق شىپاخانىدىكى كادىر، ئىشچى – خىزمەتچىلەرنى سەپەرۋەر قىلىپ، 5400 يۈەن پۇل غەملەپ، نۇرخان ئىسمائىلنى قەشقەر ۋىلايەتلىك 2 – خەلق دوختۇرخانىسىغا داۋالىنىشقا ئەۋەتتى.
</S>
<S ID=60529>
 ئىگىلىشىمچە، ئاپتونوم رايونىمىز يېزىلىرىدا نۇرخان ئىسمائىلغا ئوخشاش ئىقتىسادىي قىيىنچىلىق تۈپەيلىدىن ۋاقتىدا كېسەل كۆرسىتەلمەيدىغان، داۋالىنالمايدىغان ئاھالىلەر خېلى كۆپ ئىكەن، ئۇلارنىڭ ساقلىقنى ساقلاش بىلىم – ساۋاتى يېتەرسىز بولغاچقا، سالامەتلىكىدە ئېغىر كېسەللىك ئالامەتلىرى كۆرۈلگەندىلا، دوختۇرخانىغا بارىدىغان، يەنە بەزىلىرى ئىقتىسادىي قىيىنچىلىق تۈپەيلىدىن بىر ئۆمۈر سالامەتلىكىنى سىستېمىلىق تەكشۈرتۈپ باقمايدىكەن، شۇڭا بۇ قېتىم ئاپتونوم رايونىمىز بويىچە يولغا قويۇلغان ئومۇمىي خەلقنىڭ سالامەتلىكىنى ھەقسىز تەكشۈرتۈش بۇنداق ئائىلىلەر ئۈچۈن بىر خۇش خەۋەر ھېسابلىنىدىكەن.
</S>
<S ID=60530>
 يوپۇغا ناھىيەسىنىڭ يوپۇغا يېزىسى ئوتتۇرا تىگىن كەنتىدە 10 – ئاينىڭ باشلىرىدا، ناھىيە بويىچە ئومۇمىي خەلقنىڭ سالامەتلىكىنى ھەقسىز تەكشۈرۈش خىزمىتى باشلىنىپ، تېببىي خادىملار كەنت ئاھالىلىرىنىڭ سالامەتلىكىنى تەكشۈرۈپ، سالامەتلىك ئەھۋالىدا كۆرۈلگەن غەيرىلىك ۋە بىنورمال كۆرسەتكۈچلەرگە ئاساسەن، ئۇلارغا ساقلىقنى ساقلاش ساۋاتلىرىدىن مەسلىھەت بەردى، كۈندىلىك تۇرمۇشتا نېمىلەرگە دىققەت قىلىش كېرەكلىكىنى ئەسكەرتتى ھەم سالامەتلىك ئەھۋالىنى خاتىرىلەپ، ئارخىپ تۇرغۇزدى.
</S>
<S ID=60531>
يوپۇغا ناھىيەلىك خەلق دوختۇرخانىسى ناھىيە بويىچە ئىدارە – ئورۇن، مەكتەپ، كارخانىلاردىكى ئىشچى – خىزمەتچىلەر، دەم ئېلىشقا، پېنسىيەگە چىققانلارنىڭ سالامەتلىكىنى تەكشۈرۈشكە مەسئۇل بولۇش بىلەن بىللە، 15 تېببىي خادىمنى يېزا – بازارلىق شىپاخانىلارنىڭ ئاممىنىڭ سالامەتلىكىنى تەكشۈرۈشىگە ياردەملىشىشكە ئەۋەتتى.
</S>
<S ID=60532>
 10 – ئاينىڭ ئاخىرىغىچە قەشقەر ۋىلايىتىدە ھەر دەرىجىلىك داۋالاش ئاپپاراتلىرىدىكى 5390 تېببىي خادىم ۋىلايەت بويىچە سالامەتلىكىنى تەكشۈرۈشكە تېگىشلىك 4 مىليون 460 نەچچە مىڭ كىشىدىن 500 مىڭغا يېقىن كىشىنىڭ سالامەتلىكىنى تەكشۈردى.
</S>
</TEXT>
/BODY
/DOC