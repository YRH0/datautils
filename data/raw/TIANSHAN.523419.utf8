<DOC>
<DOCID>TIANSHAN.523419</DOCID>
<HEADER>
<CLASS>خەلقئارا</CLASS>
<DATE>2016-05-17 11:04:06</DATE>
</HEADER>
<BODY>
<HEADLINE>
<S ID=28207>
فىلىپپىن، ئامېرىكا، ياپونىيە ‹‹نەنخەي دېڭىزى كېسىم دېلوسى››غا قانداق قۇتراتقۇلۇق قىلدى؟
</S>
</HEADLINE>
<TEXT>
<S ID=28208>
   فىلىپپىن ئوتتۇرىغا قويغان ئاتالمىش ‹‹نەنخەي دېڭىزى كېسىم دېلوسى››غا قاراپ چىقىش نەتىجىسى بالدۇر بولغاندا مۇشۇ ئايدا ئېلان قىلىنىدۇ.
</S>
<S ID=28209>
   خەلقئارا دېڭىز – ئوكيان سوت كوللېگىيەسى ‹‹نەنخەي دېڭىزى كېسىم دېلوسى››نى 1982 – يىلىدىكى ‹‹ب د ت دېڭىز – ئوكيان قانۇنى ئەھدىنامىسى››گە ئاساسەن قاراپ چىقىدۇ. جۇڭگو ‹‹ب د ت دېڭىز – ئوكيان قانۇنى ئەھدىنامىسى››نى تۈزگۈچى دۆلەت بولۇش سۈپىتى بىلەن خەلقئارا دېڭىز – ئوكيان سوت كوللېگىيەسىنىڭ بۇ ئەھدىنامىگە ئاساسەن چىقىرىلغان كېسىم نەتىجىسىگە ئەمەل قىلىشى كېرەك. بىراق، جۇڭگو ھۆكۈمىتى 2006 – يىلى ‹‹ئەھدىنامە››نىڭ 298 – ماددىسىدىكى بەلگىلىمىگە ئاساسەن بايانات تاپشۇرۇپ، دېڭىز – ئوكيان چېگراسى قاتارلىقلارغا چېتىشلىق تالاش – تارتىشنى كېسىمنى ئۆز ئىچىگە ئالغان مەجبۇرىي تالاش – تارتىشنى ھەل قىلىش تەرتىپىنىڭ سىرتىغا چىقىرىۋەتتى. ھالبۇكى، فىلىپپىن تاپشۇرغان ئاتالمىش ‹‹كېسىم دېلوسى›› دەل ‹‹دېڭىز – ئوكيان چېگراسى تالاش – تارتىشى›› تۈرىگە تەۋە. شۇڭا، جۇڭگو ھۆكۈمىتى فىلىپپىن كېسىم دېلوسى تاپشۇرغان چاغدىلا قوبۇل قىلمايدىغانلىقىنى، ‹‹كېسىم دېلوسى››غا قاتناشماسلىق مەيدانىنى ئېنىق ئىپادىلىگەن.
</S>
<S ID=28210>
   مۇشۇنداق ئەھۋالدىمۇ خەلقئارا دېڭىز – ئوكيان سوت كوللېگىيەسى نېمە ئۈچۈن بۇ دېلونى مەجبۇرىي قوبۇل قىلىپ، ‹‹كېسىم››نى ئىجرا قىلماقچى بولىدۇ؟ بۇ ئامېرىكا، ياپونىيەنىڭ پەردە ئارقىسىدا رول ئويناۋاتقانلىقىدىن بولغان. ‹‹ب د ت دېڭىز – ئوكيان قانۇنى ئەھدىنامىسى››دىكى بەلگىلىمىگە ئاساسەن، دەۋالاشقۇچى تەرەپ كېسىم دېلوسىغا قاتناشمايدىغانلىقىنى ئېنىق بىلدۈرسىمۇ، يەنە بىر تەرەپ يەنىلا خەلقئارا دېڭىز – ئوكيان قانۇنى سوت كوللېگىيەسى باشلىقىغا خەلقئارا دېڭىز – ئوكيان قانۇنى سوت كوللېگىيەسىنىڭ باشقۇرۇش تەۋەلىكى ھوقۇقىغا ئىگە ئىكەنلىكىنى مەجبۇرىي كېسىم قىلىشنى، ‹‹كېسىم›› تەرتىپىنى مەجبۇرىي يولغا قويۇشنى ئىلتىماس قىلسا بولىدۇ. بۇ جەرياندا خەلقئارا دېڭىز – ئوكيان قانۇنى سوت كوللېگىيەسى باشلىقىنىڭ ‹‹ئەركىن كېسىم ئۆلچىمى›› ھەل قىلغۇچ رول ئوينايدۇ. فىلىپپىن 2013 – يىلى ‹‹كېسىم دېلوسى›› دەۋاسى قىلغاندا، خەلقئارا دېڭىز – ئوكيان قانۇنى سوت كوللېگىيەسىنىڭ باشلىقى ياپونىيەلىك سوتچى ياناي شيۇڭجى ئىدى، بۇ كىشى 2015 – يىلى خىزمەتتىن ئايرىلدى، ئاندىن ئابې شىنزو ئۇنى ياپونىيەنىڭ يېڭى ‹‹خەۋپسىزلىك كاپالىتى قانۇنى››نىڭ باش مەسلىھەتچىلىكىگە تەيىنلىدى، ئۇ ياپونىيەنىڭ يېڭى بىر نۆۋەتلىك ھەربىي ئىشلار، سىياسەتنى كېڭەيتىش سىياسەتلىرىنىڭ پەردە ئارقىسىدىكى ئاساسلىق ئىلگىرى سۈرگۈچىسى بولۇپ قالدى. ئامېرىكىنىڭ سادىق ‹‹ئىتتىپاقدىشى›› بولۇش سۈپىتى بىلەن، ياپونىيە مۇشۇنداق مۇھىم پۇرسەتتە نېمە ئۈچۈن ياناي شيۇڭجىنىڭ قولىدىكى ھوقۇق ئارقىلىق ئامېرىكا ئۈچۈن تۆھپە كۆرسەتمەيدۇ؟
</S>
<S ID=28211>
   فىلىپپىن بۇ قېتىمقى ‹‹كېسىم دېلوسى››نى بىۋاسىتە ئىلگىرى سۈرگۈچى بولۇش سۈپىتى بىلەن ھەم ئىپادىسى ئاقىلانە بولمىدى، ھەم ئەخلاقسىزلىق قىلدى. فىلىپپىن بۇ قېتىمقى كېسىم دېلوسىدا پۈتۈنلەي ئامېرىكىنىڭ كونتروللۇقىدىكى ‹‹قورچاق دۆلەت›› بولۇپ قالدى. جۇڭگو دۆلەت مەنپەئىتى جەھەتتىكى پىرىنسىپ خاراكتېرلىك مەسىلىلەردە قىلچىمۇ يول قويمىغانلىقتىن، فىلىپپىننىڭ دۆلەت مەنپەئىتى كۈچەيمەيلا قالماستىن، فىلىپپىن يەنە جۇڭگو بىلەن بولغان ئىقتىسادىي ھەمكارلىقنى كۈچەيتىشتىكى مۇھىم پۇرسەتتىن مەھرۇم قالدى. بۇ ئاقىلانىلىك ئەمەس. فىلىپپىن زۇڭتۇڭ سايلىمى 9 – ماي باشلاندى، ھەر قايسى زۇڭتۇڭ نامزاتلىرىدىكى ئورتاقلىق نەنخەي دېڭىزى ۋەزىيىتىدىن پايدىلىنىپ ئۆزىنىڭ ئاۋاز سانىنى ئاشۇرۇشتىن ئىبارەت. سايلامدا غەلىبە قىلىش ئىمكانىيىتى بىرقەدەر يۇقىرى بولغان دوتېرتې ئىلگىرى: ‹‹زۇڭتۇڭ بولۇپ سايلىنىپ قالسام، نەنخەي دېڭىزى مەسىلىسىدە جۇڭگو بىلەن ئۇرۇش قىلىشتىن باش تارتمايمەن ھەم ئىتتىپاقداش دۆلەتلەردىن ياردەم تەلەپ قىلىمەن››، دېگەن. بىر سىياسىيوننىڭ سايلامدا غەلىبە قىلىش ئۈچۈن بۇنداق دېيىشى ئەخلاقسىزلىق.
</S>
<S ID=28212>
   ئامېرىكا بۇ قېتىمقى ‹‹كېسىم دېلوسى››نىڭ ئاساسلىق ئىلگىرى سۈرگۈچىسى بولۇش سۈپىتى بىلەن ئىلگىرى ‹‹كېسىم قىلىنغانمۇ››؟ ‹‹كېسىم›› نەتىجىسىگە قانداق ئىنكاستا بولغان؟ جۇڭگو نەنخەي دېڭىزى تەتقىقات يۇرتىنىڭ ياردەمچى تەتقىقاتچىسى يې چياڭ ماقالىسىدە مۇنداق دېگەن: ئامېرىكا چېكاگو ئۇنىۋېرسىتېتىنىڭ قانۇن ئىلمى پىروفېسسورى ئېرىك پوسنېرنىڭ ئىلگىرى ئىستاتىستىكا قىلىشىچە، خەلقئارا سوت مەھكىمىسىنىڭ مەجبۇرىي باشقۇرۇش تەۋەلىكى دېلولىرىنىڭ ئىجرا قىلىنىش نىسبىتى 1946 – يىلىدىن 1965 – يىلىغىچە %80 بولغان؛ ھالبۇكى، 1966 – يىلىدىن 1985 – يىلىغىچە بولغان 20 يىلدا بۇ نىسبەت %20 تۆۋەنلىگەن. بۇ مەزگىلدە، بارلىق مەجبۇرىي باشقۇرۇش تەۋەلىكى دېلولىرى بىردەك ئىجرا قىلىنمىغان. 1986 – يىلىدىن 2004 – يىلىغىچە تالاش – تارتىش دېلولىرىنىڭ ئىجرا قىلىنىش نىسبىتى ئاران %29 بولغان. 1946 – يىلىدىن 2004 – يىلىغىچە ئامېرىكا ئىلگىرى قاتناشقان خەلقئارالىق ئەدلىيە دېلولىرى تۆۋەندىكىلەر: ‹‹ئامېرىكىنىڭ تېھراندا تۇرۇشلۇق دىپلوماتىيە ۋە كونسۇل خادىمى دېلوسى››(ئامېرىكا ئىراننى ئەرز قىلغان)، ‹‹نىكاراگۇئا چېگراسى ئىچىدىكى ھەم نىكاراگۇئاغا قارىتىلغان ھەربىي ئىشلار ۋە ھەربىي تەييارلىق پائالىيىتى دېلوسى››(نىكاراگۇئا ئامېرىكىنى ئەرز قىلغان)، ‹‹لاگرانگې›› دېلوسى(گېرمانىيە ئامېرىكىنى ئەرز قىلغان)، ھەم ‹‹ئاۋىنا ۋە باشقا مېكسىكا پۇقرالىرى ›› دېلوسى(مېكسىكا ئامېرىكىنى ئەرز قىلغان).
</S>
<S ID=28213>
   ئادەمنىڭ ئىشەنگۈسى كەلمەيدىغان پاكىت شۇكى، جۇڭگونىڭ ھەرىكىتى ‹‹ب د ت دېڭىز – ئوكيان قانۇنى ئەھدىنامىسى››دىكى بەلگىلىمىلەرگە ئىزچىل ئۇيغۇن، ئەمما ئامېرىكا ھازىرغىچە ‹‹ب د ت دېڭىز – ئوكيان قانۇنى ئەھدىنامىسى›› تۈزمىگەن، ئامېرىكا يەنە قايسى سالاھىيەت بىلەن جۇڭگونىڭ ‹‹ئەھدىنامە››دىكى بەلگىلىمىلەرگە بويسۇنۇشىنى تەلەپ قىلىدۇ؟
</S>
<S ID=28214>
   ئامېرىكا قانۇنىي يولدىن پايدىلىنىپ نەنخەي دېڭىزى ۋەزىيىتىنى قالايمىقان قىلىشتىن باشقا يەنە نەنخەي دېڭىزىغا بىۋاسىتە سوقۇش ئايروپىلانى ۋە ھەربىي پاراخوت ئەۋەتىپ، نەنخەي دېڭىزىنىڭ ‹‹ھەربىيلىشىش›› دەرىجىسىنى ئۈزلۈكسىز ئاشۇردى. ئامېرىكا بىلەن فىلىپپىن 3 – ئايدا ‹‹مۇداپىئە ھەمكارلىقىنى كۈچەيتىش كېلىشىمى››نى ئىمزالاپ، ئامېرىكىنىڭ فىلىپپىندىكى بەش ھەربىي بازىنى ئىشلىتىشىگە يول قويدى. ‹‹ۋاشىنگتون پوچتا گېزىتى››نىڭ خەۋىرىدە ئېيتىلىشىچە: ‹‹بۇ كېلىشىم كۈچلۈك تالاش – تارتىش بولۇۋاتقان نەنخەي دېڭىزى رايونىدا تېخىمۇ كۆپ ئامېرىكا ھەربىي كۈچلىرىنى پەيدا قىلىدىكەن››.
</S>
<S ID=28215>
‹‹جۇڭگو تەرمىلەر گېزىتى››دىن ئېلىندى
</S>
</TEXT>
/BODY
/DOC