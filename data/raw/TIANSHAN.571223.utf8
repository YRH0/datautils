<DOC>
<DOCID>TIANSHAN.571223</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-12-12 11:56:45</DATE>
</HEADER>
<BODY>
<HEADLINE>
<S ID=64491>
ئېسىل پەزىلەتتىن سۆيۈنگەن قەلب
</S>
</HEADLINE>
<TEXT>
<S ID=64492>
خالىدە ئوبۇل
</S>
<S ID=64493>
 ــ تېلېفونوم ئەمدى تېپىلمايدىغان بولدى، دەپ ئويلىغانىدىم، تۆمۈريول ساقچىلىرىغا چىن قەلبىمدىن رەھمەت ئېيتىمەن، ــ دېدى يان تېلېفونىنىڭ تېپىلغانلىقىدىن خۇشال بولغان ئاينۇر سابىت 11 – ئاينىڭ 15 – كۈنى ئۈرۈمچى جەنۇبىي ۋوگزالىدا 5820 – نۆۋەتچى پويىزنىڭ ساقچى باشلىقى جۇڭ يۈەننىڭ قولىنى چىڭ تۇتۇپ تۇرۇپ.
</S>
<S ID=64494>
 11 – ئاينىڭ 13 – كۈنى ئاپتونوم رايونلۇق پارتكوم تەشۋىقات بۆلۈمى مەدەنىيەت بازارلىرىنى باشقۇرۇش ئىشخانىسىنىڭ مۇئاۋىن مۇدىرى ئاينۇر سابىت ‹‹قوشماقلىشىپ تۇغقان بولۇش›› پائالىيىتىنى مۇۋەپپەقىيەتلىك ئاياغلاشتۇرۇپ، خىزمەتداشلىرى بىلەن خوتەندىن 5820 – نۆۋەتچى پويىزغا ئولتۇرۇپ ئۈرۈمچىگە قايتتى.
</S>
<S ID=64495>
پويىزنىڭ ئازادە مۇھىتى ۋە پويىزدىكى خىزمەتچى خادىملارنىڭ قىزغىن مۇلازىمىتى كۆپچىلىككە ناھايىتى ياخشى تەسىر بەردى.
</S>
<S ID=64496>
چۈشتىن كېيىن ئۈرۈمچى ۋاقتى سائەت 6 دىن 50 مىنۇت ئۆتكەندە، ئاينۇر سابىت پويىزنىڭ ھاجەتخانىسىغا كىرگەنىدى، ئۇ ئىشىكنى ئەمدى يېپىپ تۇرۇشىغا، يان تېلېفونى يانچۇقىدىن سىيرىلىپ چۈشۈپ، پويىزنىڭ سىلكىنىشى بىلەن تەرەت تۇڭىنىڭ تۆشۈكىدىن يەرگە چۈشۈپ كەتتى.
</S>
<S ID=64497>
ئاينۇر سابىت ‹‹ئاپلا›› دېگىنىچە تۇرۇپلا قالدى، يان تېلېفونىدا جىددىي كېرەكلىك نۇرغۇن ماتېرىيال، ھۆججەت، ئۇچۇر ۋە رەسىملەر بار ئىدى. بولۇپمۇ بۇ قېتىمقى قوشماقلىشىپ تۇغقان يوقلاشقا مۇناسىۋەتلىك سۈرەتلەرمۇ بار ئىدى.
</S>
<S ID=64498>
شۇلارنى ئويلىسىلا، ئاينۇر سابىتنىڭ ئىچى ئاچچىق بولاتتى.
</S>
<S ID=64499>
 خېلىغىچە ئاينۇر سابىتنىڭ ھاجەتخانىدىن چىقمىغانلىقىنى كۆرگەن پويىز مۇلازىمەتچىسى ھاجەتخانىنىڭ ئىشىكىنى چەكتى.
</S>
<S ID=64500>
 ــ سىزگە ياردەم كېرەكمۇ، بىرەر ئىش بولدىمۇ؟
</S>
<S ID=64501>
 ئاينۇر سابىت شۇ چاغدىلا ئېسىگە كېلىپ، ئىشىكنى ئاچتى.
</S>
<S ID=64502>
 ــ قانداق قىلسام بولار، تېلېفونوم يەرگە چۈشۈپ كەتتى.
</S>
<S ID=64503>
 ــ جىددىيلەشمەڭ، پويىز ساقچىسىنى ئىزدەپ باقايلى!
</S>
<S ID=64504>
 بۇ نۆۋەتچى پويىزنىڭ ساقچى باشلىقى جۇڭ يۈەن ئاينۇر سابىتتىن تەپسىلىي ئەھۋالنى ئۇققاندىن كېيىن، يېڭىسار بېكىتىنىڭ تۆمۈريول ساقچىخانىسى بىلەن ئالاقىلىشىپ، قارشى تەرەپتىن ياردەم سورىدى.
</S>
<S ID=64505>
 ــ ھازىر قاراڭغۇ چۈشۈپ قالدى، سىز خاتىرجەم دەم ئېلىپ تۇرۇڭ، يېڭىسار تۆمۈريول ساقچىخانىسى ئەتە تاڭ سۈزۈلگەندە بۇ يەرگە ئادەم ئەۋەتىپ، تۆمۈريولنى بويلاپ ئىزدەيدىغان بولدى.
</S>
<S ID=64506>
يان تېلېفونىڭىز تېپىلسا بىز چوقۇم بىر ئامال قىلىپ سىزگە يەتكۈزۈپ بېرىمىز.
</S>
<S ID=64507>
 جۇڭ يۈەننىڭ ئىشەنچ بىلەن ئېيتقان سۆزىنى ئاڭلاپ ئاينۇر سابىت خاتىرجەم بولدى.
</S>
<S ID=64508>
 11 – ئاينىڭ 15 – كۈنى ئۇ ئەمدى ئىشقا ماڭاي دەپ تۇرغاندا، ئۆيىدىكى تېلېفون قاتتىق جىرىڭلىدى:
</S>
<S ID=64509>
 ــ ئاينۇر بارمۇ؟
</S>
<S ID=64510>
ئۇنى ئىزدەيدىغان ئىشىم بار ئىدى.
</S>
<S ID=64511>
 ــ مەن شۇ، سىز كىم بولىسىز؟
</S>
<S ID=64512>
 ــ ياخشى تۇردىڭىزمۇ، مەن پويىز ساقچىسى جۇڭ يۈەن بولىمەن، تېلېفونىڭىز تېپىلدى، ۋاقتىڭىز بولسا كېلىپ ئېلىۋېلىڭ – بولامدۇ؟
</S>
<S ID=64513>
 ...
</S>
<S ID=64514>
 ئاينۇر سابىت ئۈرۈمچىگە قايتىپ كەلگەن كۈنى يېڭىسار تۆمۈريول ساقچىخانىسىدىكىلەر يان تېلېفوننى بەش – ئالتە سائەت ئىزدەپ يۈرۈپ ئاخىر تاپقانىدى.
</S>
<S ID=64515>
 يان تېلېفون چېقىلىپ كەتكەنىدى، ئاينۇر ئۇنى ئېلىپ، يان تېلېفون رېمونت قىلىدىغان دۇكانغا ئەكىردى، بەختكە يارىشا يان تېلېفوندىكى مۇھىم ماتېرىياللارنىڭ ھەممىسى شۇ پېتى ساقلىنىپ قالغانىدى.
</S>
<S ID=64516>
بۇ ئاينۇرنى ھەممىدىن خۇش قىلدى.
</S>
<S ID=64517>
 ئاينۇر سابىت مۇنداق دېدى: مەن ئاللىبۇرۇن ئۈمىدىمنى ئۈزگەن يان تېلېفونۇمنىڭ تېپىلغانلىقىدىن ھەيران قالدىم.
</S>
<S ID=64518>
تۆمۈريول خادىملىرىنىڭ يولۇچىلارنىڭ ئىشىنى ئۆز ئىشىمىز، دەپ بىلىدىغان، جاندىل بىلەن خەلق ئۈچۈن خىزمەت قىلىشنى ئالدىنقى ئورۇنغا قويىدىغان بۇنداق ئالىيجاناب پەزىلىتىگە ئاپىرىن ئېيتىمەن!
</S>
</TEXT>
/BODY
/DOC