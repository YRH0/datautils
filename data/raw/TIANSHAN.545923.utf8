<DOC>
<DOCID>TIANSHAN.545923</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-01 12:12:20</DATE>
</HEADER>
<BODY>
<HEADLINE>
<S ID=44858>
كونا دوستلۇق، يېڭى ئالاقە
</S>
</HEADLINE>
<TEXT>
<S ID=44859>
     ئەكبەر ئىسمائىل، قېيۇم قادىر
</S>
<S ID=44860>
    -ئاڭلىدىڭلارمۇ، تالتۇرنى يار ئەپ كېتىپتۇدەك!
</S>
<S ID=44861>
    -نېمە؟ چاتاق بوپتۇغۇ!
</S>
<S ID=44862>
    -خىزمەت گۇرۇپپىسىدىكىلەر بىزنى ياردەمگە چاقىرىۋاتىدۇ.
</S>
<S ID=44863>
    -بولۇڭلار، قاراپ تۇرماي دەرھال ماڭايلى! تالتۇردىكىلەر شۇ تاپتا نېمە بولۇپ كەتكەندۇ؟!
</S>
<S ID=44864>
    ... ...
</S>
<S ID=44865>
    قومۇل شەھىرىنىڭ ئېۋىرغول رايونى قارادۆۋە بازىرى تالتۇر كەنتى بۇلتۇر ئۈجمە پىششىقىدا كەلكۈننىڭ ھۇجۇمىغا ئۇچرىدى.
</S>
<S ID=44866>
بۇ خەۋەر قوشنا كەنت كۆچەتلىككە تېزلا يەتتى، كۆچەتلىك كەنتىگە چۈشكەن ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمەت گۇرۇپپىسىدىكى كادىرلار دەرھال دېھقانلارنى سەپەرۋەر قىلىپ، تالتۇر كەنتىنىڭ ئاپەتتىن قۇتقۇزۇش خىزمىتىگە ياردەملەشتى.
</S>
<S ID=44867>
تالتۇر كەنتىدىكى دېھقانلار قارادۆۋە بازىرى ۋە قوشنا كەنتتىكىلەرنىڭ ياردىمىدە، نەچچە سائەتلىك ‹‹جەڭ›› ئارقىلىق كەلكۈن دامبىسىنى ئوڭۇشلۇق ياساپ، چوڭ زىياننىڭ ئالدىنى ئالدى.
</S>
<S ID=44868>
    -دەل ۋاقتىدا كەلدىڭلار، رەھمەت سىلەرگە!
</S>
<S ID=44869>
    -سىلەر ياردەملەشمىگەن بولساڭلار، بۈگۈن كېچە ئۇيقۇسىز ئۆتەتتۇق!
</S>
<S ID=44870>
    -رەھمەت يۇرتداشلار!
</S>
<S ID=44871>
    -... ...
</S>
<S ID=44872>
    تالتۇرلۇقلار يېڭىلا ياسالغان دامبا يېنىدا كۆچەتلىك ۋە باشقا قوشنا كەنتلەردىن كەلگەن دېھقانلارغا يېنىش – يېنىشلاپ رەھمەت ئېيتتى.
</S>
<S ID=44873>
    قارادۆۋە بازىرىدىكىلەر ‹‹دېھقانچىلىق كەنتى›› دەپ ئاتايدىغان تالتۇر كەنتى خەنزۇلار توپلىشىپ ئولتۇراقلاشقان كەنت.
</S>
<S ID=44874>
تالتۇر كەنتى ئۇيغۇرلار توپلىشىپ ئولتۇراقلاشقان كۆچەتلىك كەنتىگە يېقىن بولۇپ، بۇ ئىككى كەنتتىكىلەر ئۇزاق يىللاردىن بۇيان جاپادىمۇ، ھالاۋەتتىمۇ بىللە ئۆتۈپ، ئىزچىل قويۇق مۇناسىۋەتنى ساقلاپ كەلگەنىدى.
</S>
<S ID=44875>
‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمىتى باشلانغاندىن كېيىن، بۇ ئىككى كەنتكە چۈشكەن خىزمەت گۇرۇپپىسىدىكى كادىرلار گۈل ئۈستىگە گۈل كەلتۈرۈپ، تالتۇر بىلەن كۆچەتلىكنىڭ ‹‹ئارىلىقى››نى تېخىمۇ يېقىن قىلدى.
</S>
<S ID=44876>
    كونا دوستلۇق
</S>
<S ID=44877>
    كۆچەتلىك كەنتىدىكى مەھمۇد نىياز بىلەن تالتۇر كەنتىدىكى دەي چاڭرۇڭ بالا چاغلىرىدىن باشلاپ بىللە ئويناپ چوڭ بولغان دوستلاردىن ئىدى.
</S>
<S ID=44878>
66 ياشقا كىرگەن مەھمۇد نىياز 50 نەچچە يىل ئىلگىرى دەي چاڭرۇڭ بىلەن يېڭى تونۇشقان ۋاقىتتىكى ئىشلارنى ھېلىھەم ئېنىق ئەسلىيەلەيتتى.
</S>
<S ID=44879>
    چېگرا رايونلارغا ياردەم بېرىش ئۈچۈن كەلگەن ياشلار دەسلەپتە قارادۆۋىدىكى نەچچە كەنتكە ئوندىن، 15تىن بولۇپ ئورۇنلاشقانىدى.
</S>
<S ID=44880>
ئۇلار ئاتا – ئانىلىرىمىز بىلەن بىللە ئېتىز – ئېرىق ئەمگىكى قىلاتتى.
</S>
<S ID=44881>
مەن دەي چاڭرۇڭ بىلەن شۇ چاغدا تونۇشقان، ئىككىمىز تەڭ دېمەتلىك، دېدى مەھمۇد نىياز.
</S>
<S ID=44882>
    چېگرا رايونلارغا ياردەم بېرىش ئۈچۈن كەلگەن ياشلار كېيىنكى كۈنلەردە باشقۇرۇشقا قولايلىق بولۇشنى نەزەردە تۇتۇپ، تالتۇر كەنتىگە جەم بولۇپ ئولتۇراقلاشتى، لېكىن ئىلگىرى ئۆزلىرى تۇرغان كەنتتىكىلەر بىلەن مۇناسىۋەتنى ئىزچىل ساقلاپ كەلدى.
</S>
<S ID=44883>
مەھمۇد نىياز تالتۇر كەنتى يېڭىدىن قۇرۇلغان مەزگىللەردە تالتۇر كەنتىنىڭ تەكلىپى بىلەن بۇ كەنتنىڭ 1 – مەھەللىسىدە ئىككى يىل ئىشلىدى، بۇ جەرياندا خەنزۇلارنىڭ ئېتىز – ئېرىق ئىشلىرىغا ياردەملىشىپ، ئۇلارغا تېرىقچىلىقنى ئۆگەتتى.
</S>
<S ID=44884>
مەھمۇد نىياز دېھقانچىلىقتىن بوشىغان ۋاقىتلىرىدا ياغاچچىلىق، تۆمۈرچىلىك قىلاتتى، ئۇ ئەينى يىللاردا تالتۇر كەنتىدىكى خېلى كۆپ دېھقاننىڭ ئۆي سېلىشىغا ياردەملەشكەنىدى.
</S>
<S ID=44885>
    كۆچەتلىك كەنتىدىكى دېھقانلار ئىسلاھات، ئېچىۋېتىش دولقۇنىدىن كېيىن ئاتا – بوۋىلىرىنىڭ ئىزىنى بېسىپ، ھەر يىلى كۈزدە ئۈزۈمنى باشقا يەرلەرگە ئاپىرىپ ساتىدىغان بولدى.
</S>
<S ID=44886>
1987 – يىلى كۈزدە ‹‹باركۆل ناھىيەسىدە ئۈزۈم خېلى ئوبدان پۇل بولۇۋېتىپتۇ›› دېگەن خەۋەرنى ئاڭلىغان مەھمۇد نىياز بىر قېتىمدىلا كۆپرەك ئۈزۈم ئاپىرىشنى ئويلىشىپ قالدى – دە، دەي چاڭرۇڭنى ئېسىگە ئالدى.
</S>
<S ID=44887>
دەي چاڭرۇڭمۇ ھويلىسىغا ئۈزۈم تېلى قويغانىدى، ئەمما ئۆيدە خېرىدار ساقلاپ ئولتۇرۇپ، ھەر يىلى دېگۈدەك خېلى كۆپ ئۈزۈمى سېسىپ كېتەتتى.
</S>
<S ID=44888>
دەي چاڭرۇڭ مەھمۇد نىيازنىڭ ئويىنى ئۇققاندىن كېيىن، ھەر كىلوگىرامىنى ئىككى مودىن 200 كىلوگىرام ئۈزۈمنى مەھمۇد نىيازغا بەردى.
</S>
<S ID=44889>
    ‹‹ئەجرىڭگە بېقىپ راھەت، تەرىڭگە بېقىپ نېمەت›› دېگەندەك، مەھمۇد نىيازنىڭ ئىشلىرى ئوڭغا تارتىپ قالدى.
</S>
<S ID=44890>
ئۇ دەي چاڭرۇڭدىن نېسىگە ئالغان ئۈزۈمنىلا 130 يۈەنگە ساتتى ۋە قايتىپ كېلىپلا ئۈزۈمنىڭ پۇلىنى دەي چاڭرۇڭغا ئاپىرىپ بەردى.
</S>
<S ID=44891>
دەي چاڭرۇڭ پۇلنى ئېلىشقا ئالدىرىماي، قىيىنچىلىق بولسا ئىشلىتىپ تۇرۇشنى ئېيتتى، مەھمۇد نىياز ئۈزۈم ياخشى پۇل بولغانلىقىنى، لازىم بولسا يەنە ئىزدەيدىغانلىقىنى ئېيتىپ، پۇلنى ئۇنىڭغا بەردى.
</S>
<S ID=44892>
    تالتۇر كەنتىدىكىلەر بۇرۇن دېھقانچىلىق سايمانلىرىنى ماڭا ياساتقۇزاتتى، دېدى مەھمۇد نىياز تۆمۈرچىلىك قىلغان ۋاقىتلىرىنى ئەسلەپ، ھەر يىل ئەتىيازدا تالتۇر كەنتىدىكىلەرنىڭ كەتمەن، گۈرجەك، سېيالكىلىرىنى ئوڭشاپ بېرەتتىم.
</S>
<S ID=44893>
پۇلى بارلار پۇل بېرەتتى، پۇلى يوقلار ئەكىتىپ ئىشلىتىپ، پۇل تاپقاندا ئەكىلىپ بېرەتتى.
</S>
<S ID=44894>
    كۆچەتلىك كەنتىدىكىلەر بىلەن تالتۇر كەنتىدىكىلەرنىڭ مۇناسىۋىتى مانا مۇشۇنداق قويۇق ئىدى.
</S>
<S ID=44895>
ئۇلار گەرچە ئىككى كەنت بولسىمۇ، ئېتىزلىرى تۇتاش، ئەمگەكلەردە بىللە بولغاچقا قوشنىدارچىلىق، بېرىش – كېلىش، سودا – سېتىق ئۈزۈلۈپ قالمايتتى، بۇنداق مۇناسىۋەت چوڭلاردىن ياشلارغىمۇ ئۇدۇم قالدى.
</S>
<S ID=44896>
مەھمۇد نىيازنىڭ چوڭ ئوغلى سىيىتاخۇننىڭ مالچىلىق قىلىۋاتقىنىغا خېلى يىللار بولدى، ئۇ ھازىر دائىم دېگۈدەك تالتۇر كەنتىدىكىلەردىن بوردالغان مالنى سېتىۋېلىپ، سىرتتىن مال ئەكىلىپ ئۇلارغا سېتىپ بېرىدۇ.
</S>
<S ID=44897>
كۈزدە چىلان، ئۈزۈم پىشقاندا، تالتۇردىكى چۆپقەتلىرىنىڭ چىلان، ئۈزۈملىرىنى يىغىۋالىدۇ.
</S>
<S ID=44898>
    -بالىلاردىن ئاڭلىسام، ئىككى كەنتتىكى ياشلار ئوبدان تونۇشىدىكەن.
</S>
<S ID=44899>
تالتۇر كەنتىدىكى ياشلارنى كۆپ تونۇپ كەتمەيمەن، لېكىن ئۇلار مېنى كۆرسە ‹‹مەھمۇد تاغا›› دەپ ئەھۋال سورايدۇ،- دېدى مەھمۇد نىياز.
</S>
<S ID=44900>
    يېڭى ئالاقە
</S>
<S ID=44901>
    قومۇل شەھەرلىك پەن – تېخنىكا جەمئىيىتى، ئېۋىرغول رايونلۇق پارتكوم بىرلىك سەپ بۆلۈمى قاتارلىق بىرقانچە ئىدارە – ئورۇندىكى كادىرلار بۇ يىل فېۋرالدا 3 – تۈركۈمدىكى ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمىتى باشلانغاندا كۆچەتلىك كەنتىگە خىزمەت گۇرۇپپىسى بولۇپ چۈشكەنىدى.
</S>
<S ID=44902>
خىزمەت گۇرۇپپىسىدىكى كادىرلار ئىككى كەنت ئوتتۇرىسىدىكى بۇ ھېكايىلەرنى ئاڭلىغاندىن كېيىن، تەشەببۇسكارلىق بىلەن تالتۇر كەنت ‹‹ئىككى كومىتېتى››دىكى كادىرلار بىلەن ئالاقىلىشىپ، ‹‹مىللەتلەر ئىتتىپاقلىقى – تەرەققىياتى يىلى›› پائالىيىتىنى پۇرسەت بىلىپ، ئىككى كەنت مۇناسىۋىتىنى تېخىمۇ قويۇقلاشتۇرۇش، دېھقانلارنى ئورتاق بېيىشقا يېتەكلەش ئۈچۈن ‹‹مىللەتلەر ئىتتىپاقلىقىدىكى ئىناق كەنت›› قۇرۇش تەكلىپىنى ئوتتۇرىغا قويدى.
</S>
<S ID=44903>
    -بۇ يىل 22 – ئاپرېل كۆچەتلىك كەنت ئاھالە كومىتېتىنىڭ قورۇسىدا ئىككى كەنتنىڭ تۇنجى قېتىملىق دوستلۇق پائالىيىتىنى ئۆتكۈزدۇق،- دېدى قومۇل شەھەرلىك پەن – تېخنىكا جەمئىيىتى پارتگۇرۇپپىسىنىڭ شۇجىسى، خىزمەت گۇرۇپپىسىنىڭ باشلىقى ئىلھام ئىسلام، ئەسلىدە تالتۇر كەنتىدىن 40 كىشى كەلمەكچى بولغانىدى، ئەمما ئويلىمىغان يەردىن 80گە يېقىن كىشى كەپتۇ.
</S>
<S ID=44904>
ئىككى كەنتتىكى دېھقانلار، بولۇپمۇ ئاياللار خۇددى ئۇزاقتىن بۇيان كۆرۈشمىگەن تۇغقانلاردەك قۇچاقلىشىپ، قىزغىن كۆرۈشتى.
</S>
<S ID=44905>
ئۇلار ئەسلىدە ئوبدان تونۇشىدىكەن، بەزىلەرنىڭ تونۇشقىنىغا ھەتتا 50 يىلدىن ئېشىپتۇ، لېكىن ئۇچرىشىش پۇرسىتى كۆپ بولماپتىكەن.
</S>
<S ID=44906>
    تۇنجى قېتىملىق پائالىيەت خىزمەت گۇرۇپپىسىدىكى كادىرلار ئويلىغاندىنمۇ ياخشى ئۈنۈم بەردى.
</S>
<S ID=44907>
ئىككى كەنتنىڭ كەنت پارتىيە ياچېيكىسى، خىزمەت گۇرۇپپىلىرى ۋە پارتىيە ئەزالىرى ئايرىم – ئايرىم ھەمكارلىق – تەرەققىيات كېلىشىمنامىسى ئىمزالىدى.
</S>
<S ID=44908>
ئىككى كەنتتىكى پارتىيە ئەزالىرى ئۆزئارا ئىزناك ئالماشتۇرۇپ، بۇنىڭدىن كېيىنكى ھەمكارلىقلىرى ئۈستىدە پىكىرلەشتى، ئۇزاقتىن بۇيان كۆرۈشەلمەي كەلگەن دوست – يارەنلەر ئۆزئارا سوۋغا تەقدىم قىلىشىپ، كۆڭۈللىرىنى ئىپادىلەشتى...
</S>
<S ID=44909>
    تۇنجى قېتىملىق پائالىيەتنىڭ ئوڭۇشلۇق بولۇشى كېيىنكى پائالىيەتلەرگە يول ئېچىپ بەردى.
</S>
<S ID=44910>
ئىككى كەنتكە چۈشكەن خىزمەت گۇرۇپپىلىرى، كەنت پارتىيە ياچېيكىلىرىنىڭ ئورتاق تىرىشچانلىقى نەتىجىسىدە ئىككى كەنتتىكى ئاھالە ئاۋغۇستقىچە تۈرلۈك مەزمۇندا ئون قېتىم بىللە پائالىيەت ئۆتكۈزدى.
</S>
<S ID=44911>
كەنتلەرگە چۈشكەن خىزمەت گۇرۇپپىلىرىنىڭ ئورۇنلاشتۇرۇشى بىلەن ئىككى كەنتتىكى 50 نەچچە كىشى ماينىڭ ئاخىرى ئۈرۈمچىگە ئۈچ كۈنلۈك ئېكسكۇرسىيەگە بېرىپ، ئاپتونوم رايونلۇق مۇزېي، پەن – تېخنىكا سارىيى ۋە شىنجاڭ خەلقئارا كۆرگەزمە مەركىزى قاتارلىق جايلارنى كۆردى، ئارقىدىنلا 50كە يېقىن كىشى ئاراتۈرۈك ناھىيەسىگە بېرىپ، ناھىيەنىڭ تەرەققىياتى، دېھقان – چارۋىچىلارنىڭ تۇرمۇشىدىكى ئۆزگىرىشلەرنى كۆردى ۋە ئىنقىلابىي قۇربانلار ۋەتەنپەرۋەرلىك تەربىيە بازىسىنى ئېكسكۇرسىيە قىلدى.
</S>
<S ID=44912>
    ئىلھام ئىسلامدىن ئاڭلىشىمىزچە، ھازىر كۆچەتلىك كەنتىگە چۈشكەن خىزمەت گۇرۇپپىسىنىڭ پىلانلىشى، قارادۆۋە بازارلىق پارتكوم، خەلق ھۆكۈمىتىنىڭ قوللىشىدا كۆچەتلىك كەنتى بەش مو يەرنى كۆكتات تېرىشقا ئاجرىتىپتۇ.
</S>
<S ID=44913>
تالتۇر كەنتىدىكى دېھقانلار بۇنىڭدىن كېيىن كۆچەتلىك كەنتىدىكى دېھقانلارنىڭ كۆكتات تېرىقچىلىقىغا ياردەم بېرىدىكەن.
</S>
<S ID=44914>
بۇنداق بولغاندا، كۆچەتلىك كەنتى، ھەتتا قارادۆۋە بازىرىدا كۆكتات كەمچىل بولۇش مەسىلىسى ھەل بولىدىكەن.
</S>
<S ID=44915>
    -بىز ئىككى كەنتتىكىلەر بىر ئامبارنىڭ سۈيىنى تەڭ ئىچىمىز، لېكىن شۇنچە ئۇزاق يىللاردىن بۇيان بىرەر قېتىم سۇ سەۋەبلىك جېدەللىشىپ قالمىدۇق،- دېدى تالتۇر كەنت پارتىيە ياچېيكىسىنىڭ شۇجىسى ساۋ رۈيخەي.
</S>
<S ID=44916>
ئۇنىڭ ئېيتىشىچە، تالتۇر كەنتىدە سۇ كەمچىل ئىكەن، كۆچەتلىك كەنتىدىكى دېھقانلار پات – پات ئۆزى ئىشلىتىدىغان سۇنى تالتۇر كەنتىگە ئۆتۈنۈپ بېرىپ، ئۇلارنىڭ ئىشلەپچىقىرىش، تۇرمۇشىغا ئاسانلىق يارىتىدىكەن.
</S>
<S ID=44917>
    -بىز ئىككى كەنتتىكى كونا دوستلارنى يېڭى ئالاقە ئورنىتىشقا يېتەكلىدۇق.
</S>
<S ID=44918>
بۇنىڭ جەمئىيەت ئىناقلىقىنى ئىلگىرى سۈرۈپ، مىللەتلەر ئىتتىپاقلىقىنى كۈچەيتىشكە، ئىككى كەنتتىكىلەرنىڭ ئۆزئارا ئۆگىنىش، ئۆزئارا ياردەم بېرىش، بىللە ئىشلەش، بىللە ياشاش، بىللە پائالىيەت قىلىش ئېڭىنى ئۆستۈرۈشكە چوقۇم پايدىسى بولىدۇ،- دېدى ئىلھام ئىسلام.
</S>
</TEXT>
/BODY
/DOC