<DOC>
<DOCID>TIANSHAN.549622</DOCID>
<HEADER>
<CLASS>ئۈرۈمچى</CLASS>
<DATE>2016-09-18 11:02:13</DATE>
</HEADER>
<BODY>
<HEADLINE>
<S ID=48748>
شەھەر - يېزىلارغا تارىغان شادلىق كۈلكىسى
</S>
</HEADLINE>
<TEXT>
<S ID=48749>
− بايرام مەزگىلىدىكى ئۈرۈمچى كارتىنىلىرى
</S>
<S ID=48750>
　　بۇ يىل قۇربان ھېيت بىلەن تاۋۇز چاغىنى كەينى - كەينىدىن ئۇلىشىپ كېلىپ، شىنجاڭدا يەتتە كۈنلۈك دەم ئېلىشقا قويۇپ بېرىلدى.
</S>
<S ID=48751>
ئۈرۈمچىنىڭ چوڭ - كىچىك كوچىلىرى قاينام - تاشقىنلىققا چۆمدى، باغچە، مەنزىرە رايونى قاتارلىق ئارامگاھلار كىشىلەر بىلەن لىق تولۇپ، ئاۋاتلىشىپ كەتتى.
</S>
<S ID=48752>
　　11 - سېنتەبىر سەھەر، خەلق باغچىسىدا بىر نەچچە مويسىپىت چەبدەسلىك بىلەن تەيجى گۇمپىسىنى سالماق ئويناۋاتاتتى.
</S>
<S ID=48753>
كىچىك مەيداندا كىشىلەر مۇزىكا رىتىمىغا ئەگىشىپ تولۇپ تاشقان قىزغىنلىق بىلەن ئۇيغۇرچە ئۇسسۇل ئويناۋاتاتتى...
</S>
<S ID=48754>
　　شەھەر ئاھالىسى جۇ فېڭيۈن ھەمراھلىرى بىلەن «چۈمبىلىڭنى قايرىۋەت» ناملىق ئۇيغۇرچە ئۇسسۇلنى ئەستايىدىل تەييارلاۋاتقان ئىكەن.
</S>
<S ID=48755>
ئۇ ھاياجانلانغان ھالدا مۇنداق دېدى: ئەتە چۈشتىن كېيىن مەھەللىمىزدە قۇربان ھېيت ۋە تاۋۇز چاغىنىنى تەبرىكلەش چېيى ئۆتكۈزىمىز، بۇ ئۇسسۇل چايدىكى ئەڭ ئېسىل نومۇر.
</S>
<S ID=48756>
بىر نەچچە كۈندىن بۇيان باغچىغا ساياھەتچىلەر بەك كۆپ كەلدى، نۇرغۇن كىشى ئۇسسۇلىمىزنى كۆرۈپ، چاۋاك چېلىشتى، بۇنىڭ بىلەن ئىشەنچىمىز تېخىمۇ ئاشتى.
</S>
<S ID=48757>
　　شىنجاڭ خەلقئارا چوڭ بازار 12 - سېنتەبىر چۈشتىن بۇرۇن ساياھەتچىلەر بىلەن لىق تولغان بولۇپ، شەھەر ئاھالىسى ئارزۇگۈل بارات گۇاڭدۇڭدىن كەلگەن دوستى بىلەن بىللە رومال تاللاۋاتقان ئىكەن.
</S>
<S ID=48758>
ئۇ قولىدىكى خالتىنى كۆرسىتىپ مۇنداق دېدى: دوستلىرىم ماڭا گۇاڭدۇڭنىڭ ئەنئەنىۋى ئايتوقاچلىرىنى ئاتايىن ئالغاچ كەپتۇ، مەنمۇ ئۇلارنى شىنجاڭنىڭ پىشۇرۇقلىرىنى تېتىپ بېقىشقا تەكلىپ قىلدىم.
</S>
<S ID=48759>
مانا بۇ «ئارمان»نىڭ پىشۇرۇقلىرى. ھېيتتا پىشۇرۇقلار ئېھتىياجنى قاندۇرالمايۋېتىپتۇ، بۇ پىشۇرۇقلارنى ئىككى كۈن ئۆچرەتتە تۇرۇپ تەستە سېتىۋالدىم.
</S>
<S ID=48760>
　　ئارزۇگۈلنىڭ دوستى ۋۇ مەنرۇ كۈلۈپ تۇرۇپ مۇنداق دېدى: شىنجاڭ باغرى كەڭ ماكان ئىكەن، بۇ يەرگە مەملىكىتىمىزنىڭ جاي - جايلىرىدىن كىشىلەر كېلىدىغان بولغاچقا، مەدەنىيەتنىڭ ئۇچرىشىشى ۋە يۇغۇرۇلۇشى ئىنتايىن روشەن ئىكەن.
</S>
<S ID=48761>
بۇ قېتىم شىنجاڭغا ھېيت - بايراملىق پائالىيەتلەردە ئۆز ئارا يۇغۇرۇلغان كۆپ مىللەت مەدەنىيىتىنىڭ سېھرىي كۈچىنى ئۆز كۆزۈم بىلەن كۆرەي دەپ كەلدىم.
</S>
<S ID=48762>
　　چۈشلۈك تاماق ۋاقتىدا ئۈرۈمچى ناھىيەسىنىڭ ئېقىندالا يېزىسىدىكى «يېشىل جىلغا» سەھرا ئارامگاھىنىڭ سودىسى ناھايىتى ياخشى بولۇۋاتاتتى.
</S>
<S ID=48763>
ئارامگاھنىڭ خوجايىنى ما پىڭ خۇشال ھالدا مۇنداق دېدى: ساياھەتچىلەرنى جەلپ قىلىش ئۈچۈن ئارامگاھىمىزدا ھېيت - بايرام مەزگىلىدە قىزىقارلىق مۇسابىقە، گۈلخان كېچىلىكى قاتارلىق پائالىيەتلەرنى ئۇيۇشتۇردۇق.
</S>
<S ID=48764>
نەچچە كۈندىن بۇيان ئارامگاھىمىزدا مېھمانلار كۆپىيىپ كېتىپ، يېتىشەلمەي قالدۇق.
</S>
<S ID=48765>
　　چۈشتىن كېيىن، ئۈرۈمچى تەڭرىتاغ چوڭ جىلغىسى مەنزىرە رايونى ساياھەتچىلەر مەركىزىنىڭ ئاپتوموبىل توختىتىش مەيدانى ئاپتوموبىل بىلەن لىق تولدى، ئاپتونوم رايونىمىزنىڭ جەنۇبى ۋە شىمالىدىن نۇرغۇن ساياھەتچى بۇ يەرگە ئاپتوموبىللىق كەلگەنىدى.
</S>
<S ID=48766>
ئائىلىسىدىكىلەر بىلەن بۇ يەرگە ئاپتوموبىل بىلەن ساياھەتكە كەلگەن تۇرپان شەھىرى ئاھالىسى راھىلە مۇنداق دېدى: شارقىراتمىنىڭ ئەڭ گۈزەل يېرىدە سۈرەتكە چۈشۈش ئۈچۈن تېخى ئۆچرەتتە تۇرىدىكەنمىز.
</S>
<S ID=48767>
كۈزدە مەنزىرە رايونى ئىنتايىن چىرايلىق بولۇپ كېتىدىكەن، ھاۋاسىمۇ ناھايىتى ياخشى ئىكەن، بۇ يەردىن يېنىپ كۆكتوقايغا بارماقچى بولۇۋاتىمىز.
</S>
<S ID=48768>
　　ئۈرۈمچى يۇقىرىقى تاغ مەنزىرە رايونى باشقۇرۇش كومىتېتىنىڭ مۇئاۋىن مۇدىرى شې يۇڭجۈن تونۇشتۇرۇپ مۇنداق دېدى: بۇ يىل 1 - ئايدىن 7 - ئايغىچە يۇقىرىقى تاغ مەنزىرە رايونىغا كەلگەن ساياھەتچىلەر 4 مىليون 320 مىڭ ئادەم(قېتىم)غا يېتىپ، بۇلتۇرقى يىللىق سەۋىيەدىن ئېشىپ كەتتى.
</S>
<S ID=48769>
مۆلچەرلىنىشىچە، قۇربان ھېيت ۋە تاۋۇز چاغىنىلىق دەم ئېلىشتا تەڭرىتاغ چوڭ جىلغىسى، غەربىي تېرەكساي، بېدىلىك قاتارلىق مەنزىرە رايونلىرىغا كېلىدىغان ساياھەتچى 150 مىڭ ئادەم(قېتىم)دىن ئېشىپ كېتىشى مۇمكىن ئىكەن.
</S>
<S ID=48770>
　　ھازىر، ئۈرۈمچى شەھىرىنىڭ شەھەر رايونى ئەتراپىدىكى بىڭتۈەن 12 - شىسىنىڭ «1 - ماي» دېھقانچىلىق مەيدانى «شېننۇڭ» شادلىق باغچىسىدىكى تاشئالما ۋە ئۈزۈملەر، ئېتىزدىكى لەيلىگۈل، پىدىگەن، مۇچ، كۆك پۇرچاق قاتارلىق ئون نەچچە خىل كۆكتات ساياھەتچىلەرنىڭ بۇ يەرگە كېلىپ ئۈزۈشىنى كۈتمەكتە.
</S>
</TEXT>
/BODY
/DOC