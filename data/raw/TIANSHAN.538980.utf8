<DOC>
<DOCID>TIANSHAN.538980</DOCID>
<HEADER>
<CLASS>شىنجاڭ</CLASS>
<DATE>2016-08-05 11:49:24</DATE>
</HEADER>
<BODY>
<HEADLINE>
<S ID=37367>
كارخانىڭىزنىڭ مۇھىت تەسىرىنى باھالاتتىڭىزمۇ؟
</S>
</HEADLINE>
<TEXT>
<S ID=37368>
 مۇخبىرىمىز مۇبارەك ئىسمائىل
</S>
<S ID=37369>
   يېقىندا 2016 – يىللىق ‹‹تەڭرىتاغ مۇھىت ئاسراش ئەسىر سەپىرى›› مۇناسىۋىتى بىلەن كارخانىلارنى زىيارەت قىلىش جەريانىدا مۇنداق بىر گەپنى نەچچە رەت ئاڭلىدىم: كارخانىلارنىڭ مۇھىت تەسىرىنى باھالاتماي ياكى مۇھىت تەسىرى باھاسىنى تەستىقلاتماي يىرىك پىلان تۈزۈپ قۇرۇلۇش باشلىشىغا بولمايدۇ.
</S>
<S ID=37370>
بۇ زادى قانداق گەپ؟
</S>
<S ID=37371>
   مۇھىت تەسىرىنى باھالاش پىلان ۋە قۇرۇلۇش تۈرى يولغا قويۇلغاندىن كېيىن، ئۇنىڭ مۇھىتقا كۆرسىتىدىغان تەسىرىنى باھالاپ، ناچار مۇھىت تەسىرىنىڭ ئالدىنى ئېلىش ياكى ئۇنى ئازايتىش تەدبىرلىرىنى ئوتتۇرىغا قويۇپ، ئىز قوغلاپ كۆزىتىش ئۇسۇلىدۇر.
</S>
<S ID=37372>
مۇھىت تەسىرىنى باھالاش قانۇننىڭ تەلىپى بولۇپ، مۇھىت تەسىرىنى باھالاش، تەستىقلاش قانۇن مۇھىت ئاسراش تارماقلىرىغا يۈكلىگەن ۋەزىپىدۇر.
</S>
<S ID=37373>
   ئاپتونوم رايونلۇق خەلق قۇرۇلتىيى دائىمىي كومىتېتىنىڭ باشقارما باشلىقى دەرىجىلىك تەتقىقاتچىسى قاۋۇل توختى مۇنداق دېدى: 2003 – يىلى 1 – سېنتەبىر يولغا قويۇلغان ‹‹مۇھىت تەسىرىنى باھالاش قانۇنى››دا مەخسۇس يىرىك پىلاننى تۈزگۈچى ئورگان پىلان لايىھەسىنى تەستىقلىتىشتا، مۇھىت تەسىرى دوكلاتىنى تەستىقلىغۇچى ئورگانغا قوشۇپ يوللىشى كېرەك؛ مۇھىت تەسىرى دوكلاتىنى قوشۇپ يوللىمىسا، تەستىقلىغۇچى ئورگان تەستىقلىمايدۇ؛ قۇرۇلۇش تۈرىنىڭ مۇھىت تەسىرىنى باھالاش ھۆججىتى قانۇندا بەلگىلەنگەن تەستىقلىغۇچى تارماققا تەكشۈرتىلمىگەن بولسا، تەستىقلىغۇچى تارماقنىڭ شۇ قۇرۇلۇشنى تەستىقلىشىغا، قۇرۇلۇش قىلدۇرغۇچى ئورۇننىڭ ئىش باشلىشىغا يول قويۇلمايدۇ، دەپ بەلگىلەنگەن.
</S>
<S ID=37374>
   دېمەك، قانۇندا يىرىك پىلان تۈزگۈچى بىلەن تۈر قۇرۇلۇشى قىلغۇچى تەرەپنىڭ تەشەببۇسكارلىق بىلەن مۇھىت ئاسراش تارماقلىرىغا مۇھىت تەسىرى دوكلاتىنى يوللىشى كېرەكلىكى، مۇھىت ئاسراش تارماقلىرىنىڭ مەسئۇلىيىتى مۇھىت تەسىرى دوكلاتىنىڭ بەلگىلىمىگە ئۇيغۇن كېلىدىغان – كەلمەيدىغانلىقىنى تەكشۈرۈش ئىكەنلىكى ئېنىق كۆرسىتىلگەن.
</S>
<S ID=37375>
مۇھىت ئاسراش تارماقلىرى كارخانىلارنىڭ مۇھىت تەسىرىنى باھالاش دوكلاتىنى تاپشۇرۇۋېلىپ، ھېچقانداق يەكۈن چىقارمىغان بولسا، ئۇ مەسئۇلىيەتسىزلىك قىلغانلىق بولىدۇ.
</S>
<S ID=37376>
   ئەگەر كارخانا يىرىك پىلان تۈزگەندە، مۇھىت تەسىرى دوكلاتىنى تەييارلىمىغان بولسا ياكى مۇھىت تەسىرى لاياقەتلىك بولمىغان بولسا، تۈر قۇرۇلۇشى پۈتكەندىن كېيىن، مۇھىت ئاسراش تارماقلىرىنىڭ مۇھىت ئاسراش بەلگىلىمىسىگە ئۇيغۇن كەلمىگەن، دەپ قاراپ، كارخانىدىن تۈزىتىشنى تەلەپ قىلىشى نازارەت قىلىپ باشقۇرۇش مەسئۇلىيىتىنى ئادا قىلغانلىق بولىدۇ.
</S>
<S ID=37377>
   مۇھىت تەسىرىنى باھالاش ئەسلىدە يىرىك پىلان ۋە تۈر قۇرۇلۇشىنىڭ بەلگىلىمىگە ئۇيغۇن كېلىدىغان – كەلمەيدىغانلىقىنى تەستىقلاش ئۆتكىلى ئىدى، ئەمما ھازىر تەستىقلاتماي ئىش باشلايدىغان ئىشلار كۆپ كۆرۈلۈۋاتىدۇ.
</S>
<S ID=37378>
بۇنىڭ سەۋەبلىرى نۇرغۇن.
</S>
<S ID=37379>
   بىرىنچى، چېتىشلىق تەرەپلەرنىڭ كاللىسىدا ‹‹مۇھىت تەسىرىنى باھالىتىش›› دېگەن ئۇقۇم يوق.
</S>
<S ID=37380>
ئېنىق قىلىپ ئېيتقاندا، بۇ ئۇلارنىڭ قانۇن ئېڭىنىڭ تۆۋەنلىكىنى كۆرسىتىدۇ. مۇھىت تەسىرىنى باھالاش ئۆتكىلى بارلىقىنى بىلمەسلىك قانۇننى بىلمىگەنلىك، بىلىپ تۇرۇپ قىلماسلىق مۇھىت تەسىرىنى باھالاشنى كۆزگە ئىلمىغانلىق بولىدۇ.
</S>
<S ID=37381>
   ئىككىنچى، قانۇن ئىجراسى قاتتىق ئەمەس. ئاپتونوم رايونلۇق خەلق قۇرۇلتىيى دائىمىي كومىتېتىنىڭ مۇئاۋىن مۇدىرى ۋاڭ يۇڭمىڭ مۇنداق دېدى: مۇھىت تەسىرىنى باھالاشقا قارىتا، بۇ يىل يولغا قويۇلغان ‹‹مۇھىت ئاسراش قانۇنى››دا، يىرىك پىلان تۈزۈش، تۈرنى يولغا قويۇشتا چوقۇم مۇھىت تەسىرىنى باھالاش، مۇھىت تەسىرى باھالانمىغان قۇرۇلۇشنى باشلاشقا يول قويماسلىق بەلگىلەندى، قانۇنغا خىلاپلىق قىلغۇچىلارنى جازالاشقا دائىر بىر قانچە بەلگىلىمىمۇ تۈزۈلدى.
</S>
<S ID=37382>
ھەر دەرىجىلىك مۇھىت ئاسراش تارماقلىرى ج خ تارماقلىرى، تەپتىش، سوت مەھكىمىلىرى بىلەن بىللە، تەشۋىقاتنى كۈچەيتىپ، كارخانىچىلارنىڭ قانۇنغا رىئايە قىلىش ئېڭىنى ئۆستۈرۈشى، شۇنداقلا قانۇنغا خىلاپلىق قىلغۇچىلارنىڭ قانۇنىي مەسئۇلىيىتىنى سۈرۈشتۈرۈپ، مۇھىت تەسىرىنى باھالاش تەننەرخى تۆۋەن بولۇشتەك رېئاللىقنى تەدرىجىي ئۆزگەرتىشى كېرەك.
</S>
</TEXT>
/BODY
/DOC