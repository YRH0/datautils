<DOC>
<DOCID>TIANSHAN.574956</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-12-27 12:32:39</DATE>
</HEADER>
<BODY>
<HEADLINE>
<S ID=68058>
قەشقەر ۋىلايىتى بۇ يىل خەلق تۇرمۇشى قۇرۇلۇشلىرىغا كۈچەپ مەبلەغ سالدى
</S>
</HEADLINE>
<TEXT>
<S ID=68059>
 ئەنۋەرجان مەتنىياز، پەرىدەم مەخەت خەۋەر قىلىدۇ: قەشقەر ۋىلايەتلىك خەلق ئىشلىرى ئىدارىسىدىن ئىگىلىشىمىزچە، بۇ يىل كىرگەندىن بۇيان قەشقەر ۋىلايىتىدىكى ھەر دەرىجىلىك خەلق ئىشلىرى تارماقلىرى 12 – ئاينىڭ باشلىرىغىچە ۋىلايەت بويىچە خەلق تۇرمۇشى تۈرلىرىگە 2 مىليارد 415 مىليون يۈەن مەبلەغ سېلىپ، خەلق تۇرمۇشىنى ياخشىلاش خىزمىتىدە كۆرۈنەرلىك نەتىجىلەرنى قولغا كەلتۈرگەن.
</S>
<S ID=68060>
 ۋىلايەتتىكى ھەر دەرىجىلىك خەلق ئىشلىرى تارماقلىرى ‹‹خەلق تۇرمۇشىنى ئالدىن ئويلىشىش، ئاممىنىڭ مەنپەئىتىنى بىرىنچى ئورۇنغا قويۇش، ئاساسىي قاتلامنى مۇھىم بىلىش›› قارىشىنى مۇستەھكەم تۇرغۇزۇپ، ئامما ئەڭ كۆڭۈل بۆلىدىغان، ئەڭ بىۋاسىتە، ئەڭ ئەمەلىي مەنپەئەت مەسىلىلىرىنى ھەل قىلىپ، ھەر مىللەت ئاممىنىڭ تۇرمۇشىنى ياخشىلاشقا زور كۈچ سەرپ قىلغان.
</S>
<S ID=68061>
‹‹ئادەمنى ئاساس قىلىش، خەلقنىڭ قىيىنچىلىقىنى ھەل قىلىش››تىن ئىبارەت ئاساسىي نىشاننى زىچ چۆرىدەپ، قۇتقۇزۇش، ياردەم بېرىش سىستېمىسىنى تۇرغۇزۇپ، شەھەر، يېزىلاردىكى قىيىنچىلىقى بار ئاممىنىڭ ئاساسىي تۇرمۇشىغا كاپالەتلىك قىلغان؛ شەھەر، يېزىلارنىڭ تۆۋەن تۇرمۇش كاپالىتى خىزمىتى، ‹‹بەشتە كاپالەتلەندۈرۈلىدىغان ئائىلىلەر››نى بېقىش، ئۇلارغا داۋالىنىش – قۇتقۇزۇش ياردىمى بېرىش قاتارلىقلارنى مۇھىم ئىشلار كۈنتەرتىپىگە كىرگۈزۈپ، ئىجتىمائىي ياردەم بىلەن ۋاقىتلىق قۇتقۇزۇش ياردىمى ئۆزئارا بىرلەشتۈرۈلگەن ئىجتىمائىي قۇتقۇزۇش ياردىمى سىستېمىسىنى ئۈزلۈكسىز مۇستەھكەملىگەن؛ مەركەز ۋە ئاپتونوم رايوننىڭ تەلىپىگە ئاساسەن، شەھەر – بازارلار ۋە يېزىلاردىكى تۆۋەن كاپالەت ئوبيېكتلىرىنىڭ كاپالەت سوممىسىنى يەنە بىر قېتىم ئۆستۈرۈش بىلەن بىللە، شەھەر – بازار ئاھالىلىرىنىڭ تۆۋەن كاپالەتتىن بەھرىمەن بولۇش دائىرىسىنى كېڭەيتكەن.
</S>
<S ID=68062>
 نەتىجىدە، بۇ ۋىلايەت بۇ يىل 815 مىڭ تۆۋەن كاپالەت ئوبيېكتىغا 1 مىليارد 956 مىليون يۈەن تۆۋەن كاپالەت پۇلى تارقاتقان بولۇپ، بۇنىڭ ئىچىدە شەھەر – بازارلاردىكى تۆۋەن كاپالەت ئوبيېكتلىرىغا 610 مىليون يۈەن، يېزىلاردىكى تۆۋەن كاپالەت ئوبيېكتلىرىغا 950 مىليون يۈەن تۆۋەن كاپالەت پۇلى تارقىتىپ، ئۇلارنىڭ تۇرمۇشىنى ھەقىقىي كاپالەتلەندۈرگەن.
</S>
<S ID=68063>
ھەر قايسى ناھىيە(شەھەر)لەر 141 مىليون يۈەن داۋالىنىشقا ياردەم بېرىش – قۇتقۇزۇش مەخسۇس مەبلىغىدىن ئۈنۈملۈك پايدىلىنىپ، شەھەر، يېزىلاردىكى قىيىنچىلىقى بارلارغا 89 مىڭ ئادەم (قېتىم) ياردەم بەرگەن.
</S>
<S ID=68064>
80 ياشتىن ئاشقان 28 مىڭ 125 كىشى 19 مىليون 860 مىڭ يۈەن تۇرمۇش ياردەم پۇلىغا ئېرىشكەن ھەمدە سالامەتلىكىنى ئومۇميۈزلۈك ھەقسىز تەكشۈرتۈش سىياسىتىدىن بەھرىمەن بولغان.
</S>
<S ID=68065>
‏
</S>
</TEXT>
/BODY
/DOC