<DOC>
<DOCID>TIANSHAN.530253</DOCID>
<HEADER>
<CLASS>شىنجاڭ</CLASS>
<DATE>2016-06-27 10:35:14</DATE>
</HEADER>
<BODY>
<HEADLINE>
<S ID=31357>
‹‹ئاخىرقى تىنىقىمغىچە پارتىيە ئۈچۈن خىزمەت قىلىمەن››
</S>
</HEADLINE>
<TEXT>
<S ID=31358>
مۇخبىرىمىز گۈلمىرە مۇھەممەد، ئىختىيارىي مۇخبىرىمىز رىزۋانگۈل مۇھەممەد
</S>
<S ID=31359>
   يەر – جاھان گۈزەل تۈسكە كىرگەن ئىيۇن ئېيىنىڭ ئوتتۇرىلىرى بىز ئۇچتۇرپان ناھىيەسىگە كېلىپلا بۇ ناھىيەدە ئولتۇرۇشلۇق مىجىت يۇنۇس ئائىلىسىنىڭ يېقىندا ‹‹مەملىكەت بويىچە ئەڭ گۈزەل ئائىلە›› شەرىپىگە ئېرىشكەنلىك ئۇچۇرىنى ئاڭلاپ، بۇ ئائىلىنى زىيارەت قىلماقچى بولدۇق.
</S>
<S ID=31360>
   14 – ئىيۇن چۈشتىن بۇرۇن، ئۇچتۇرپان ناھىيەسىنىڭ يېڭىئاۋات يېزىسى غوڭرات كەنتىدە ئولتۇرۇشلۇق مىجىت يۇنۇس بىزنىڭ كېلىدىغىنىمىزدىن خەۋەر تېپىپ مەھەللە دوقمۇشىدا ساقلاپ تۇرغان ئىكەن. ئېگىز بوي، چىرايىدىن تېتىكلىكى چىقىپ تۇرىدىغان مىجىت يۇنۇس بوۋاي ئايالى نۇرنىسا يارمەمەت بىلەن بىزنى قىزغىن كۈتۈۋالدى. بىز ئۇلارنىڭ يول باشلىشى بىلەن يېشىللىق بىلەن پۈركەنگەن قورۇغا كىردۇق، قورۇدا ئاجايىپ بىر سالقىنلىق، پاكىزلىق كىشىگە ھۇزۇر بېغىشلايتتى.
</S>
<S ID=31361>
   مىجىت يۇنۇس بالىلىق چاغلىرىدا ئائىلە ئىقتىسادىنىڭ ياخشى بولماسلىقى تۈپەيلىدىن ئوقۇيالمىغان ئىكەن. كېيىنكى چاغلاردا دادىسىنىڭ پارتىيەگە كىرىشكە بولغان ئوتتەك قىزغىنلىقى، پارتىيەگە بولغان سادىقلىقى مىجىت يۇنۇسنىڭ قەلبىدە جۇڭگو كوممۇنىستىك پارتىيەسىگە چوقۇم ئەزا بولۇش ئىستىكىنى تۇغدۇرغان ئىكەن.
</S>
<S ID=31362>
   1971 – يىلى 25 ياشقا كىرگەن چېغىمدا بۇ مەھەللىدە بوغالتىرلىق قىلغانىدىم، كېيىنچە چوڭ ئەترەت باشلىقى(دادۇيجاڭ) بولدۇم، دەپ گەپ باشلىدى مىجىت يۇنۇس، ئۇ مەزگىللەردە كەنتىمىزنىڭ شارائىتى ناچار، قاتنىشى قولايسىز، دېھقانلارنىڭ كىرىمى بەكلا تۆۋەن ئىدى، شۇنداق بولسىمۇ خىزمەتكە بولغان قىزغىنلىقىم بەك كۈچلۈك ئىدى. 1980 – يىلى ئۇزاق يىللاردىن بۇيان كۆڭلۈمگە پۈكۈپ كەلگەن پارتىيەگە كىرىش ئارزۇيۇم ئاخىرى ئەمەلگە ئاشتى ۋە شۇ يىلىدىن باشلاپ چوڭ ئەترەت پارتىيە ياچېيكىسىنىڭ شۇجىسى بولدۇم. شۇنىڭدىن كېيىن جان – دىلىم بىلەن پارتىيە ئۈچۈن خىزمەت قىلىش، خەلق ئۈچۈن ئەلا مۇلازىمەت قىلىشنى ئۆزۈمگە مۇھىم بۇرچ قىلدىم.
</S>
<S ID=31363>
   ئۇ خىزمىتىنى شۇنداق بېرىلىپ ئىشلەۋاتقان مەزگىللەردە ئۇنىڭ تۇنجى ئايالى كېسەللىك سەۋەبى بىلەن ۋاقىتسىز ئالەمدىن ئۆتتى. تۇيۇقسىز كەلگەن بۇ زەربىدىن دەسلەپ گاڭگىراپ قالغان مىجىت يۇنۇس كېيىنچە زىممىسىدىكى ئېغىر ۋەزىپىنىڭ ھۆددىسىدىن چىقمىسا بولمايدىغانلىقىنى ھېس قىلىپ، ئانىسىدىن كىچىك قالغان تۆت بالىسىنىڭ ھالىدىن ئوبدان خەۋەر ئالغاچ، خىزمىتىنى باش چۆكۈرۈپ ئىشلەشنى داۋاملاشتۇردى. مىجىت يۇنۇسنىڭ جاپا تارتىپ قېلىۋاتقانلىقىنى كۆرگەن قولۇم – قوشنىلىرى بۇ ئۆيدە بىر ئايال كىشىنىڭ بولمىسا بولمايدىغانلىقىنى ھېس قىلىپ، شۇ مەھەللىدىكى نۇرنىسا يارمەمەت ئىسىملىك قىزنى ئۇنىڭغا تونۇشتۇردى، شۇنىڭ بىلەن ئۇلار 1989 – يىلى توي قىلدى.
</S>
<S ID=31364>
   ئۇ مەزگىللەردە بۇ ئادەم ئىشلەيمەن، دەپ ئەتىگەندە ئۆيدىن بىر چىقىپ كەتسە، كەچتە ھەممە ئادەم ئۇخلاپ بولغاندا ئۆيگە قايتىپ كېلەتتى. ئۇ چاغدا تۇرمۇش ئەھۋالىمىزمۇ ناچار ئىدى، تۆت بالا كىچىك، قېيىنئاتام ياشىنىپ قالغان بولغاچقا، ئۇلارنىڭ ھالىدىن ئوبدان خەۋەر ئالمىسام بولمايتتى. بۇنى ئاز دېگەندەك ئۇ دائىم تۇرمۇشىمىزغا ئايمۇ ئاي ئاران يېتىۋاتقان ئازغىنا مائاشىنى ياردەم سوراپ كەلگەنلەرگە بېرىۋېتەتتى. شۇنداق چاغلاردا ئۇنىڭ بىلەن ئاجرىشىپ كېتەيمۇ، دەپمۇ ئويلىغانىدىم. ئەمما ئۇنىڭ قىلىۋاتقان ياخشى ئىشلىرى، كەنتتىكى ئاممىنىڭ ئۇنىڭغا بولغان چەكسىز ھۆرمىتىنى كۆز ئالدىمغا كەلسىلا بۇ نىيىتىمدىن ياناتتىم.
</S>
<S ID=31365>
   نۇرنىسا خانىمنىڭ سۆزلەپ بېرىشىچە، ئۇ بۇ ئۆيگە كىرگەن كۈندىن باشلاپ، ۋاقىتسىز ئانىسىدىن ئايرىلغان تۆت بالىنى ئىنى – سىڭلىسىدەك كۆرۈپ ئۇلارغا مېھرىنى بېرىپتۇ. ئۇزاق ئۆتمەي ئۇلارنىڭ بىر قىز پەرزەنتى دۇنياغا كەپتۇ. ئەر – خوتۇن ئىككىيلەن ئەينى يىللاردا تۈرلۈك سەۋەبلەر تۈپەيلىدىن ئوقۇيالمىغانلىقى ئۈچۈن، بەش بالىنى قانچىلىك جاپا تارتسىمۇ، ئالىي مەكتەپنى پۈتكۈزگىچە ئوقۇتۇپتۇ. ‹‹ئەجىرنىڭ تېگى ئالتۇن›› دېگەندەك ئۇلارنىڭ پەرزەنتلىرى ئالىي مەكتەپتىكى ئوقۇشىنى ئەلا نەتىجە بىلەن تاماملاپ، ئۇچتۇرپان ناھىيەسىگە قايتىپ كېلىپ، خىزمەتكە ئورۇنلىشىپتۇ، بۇنىڭ بىلەن مىجىت يۇنۇس ئەر – خوتۇننىڭ ھاردۇقى چىققاندەك بوپتۇ، تۇرمۇشىمۇ كۆرۈنەرلىك دەرىجىدە ياخشىلىنىپتۇ.
</S>
<S ID=31366>
   مىجىت يۇنۇس پېنسىيەگە چىققاندىن كېيىنمۇ ئۆيىدە ئارام ئېلىپ ئولتۇرماي، ناھىيە، يېزا تەۋەسىدە مىللەتلەر ئىتتىپاقلىقىنى ھىمايە قىلىش، پارتىيە، خەلق ئۈچۈن خىزمەت قىلىش توغرىسىدا لېكسىيە سۆزلەيدىغان خالىس تەشۋىقاتچىغا ئايلىنىپ، جەمئىيەت ئۈچۈن داۋاملىق تۆھپە قوشۇۋېتىپتۇ. ئۇ بىزگە مۇنداق دېدى: پارتىيەنىڭ مېنى تەربىيەلەپ ئۆستۈرگەنلىكىگە چەكسىز رەھمەت ئېيتىمەن. ھازىر بىز بىر بەختىيار زاماندا ياشاۋاتىمىز، شۇڭا بۈگۈنكى بۇ بەختىيار كۈنلىرىمىزنىڭ قەدرىگە يېتىشىمىز كېرەك. ھەرمىللەت خەلقى ئۇيۇلتاشتەك ئىتتىپاقلاشقاندا كەلگۈسىدىكى تۇرمۇشىمىز تېخىمۇ گۈزەل بولىدۇ. ئاشۇ گۈزەل كۈنلەرگە ئۇلىشىش ئۈچۈن، ئاخىرقى تىنىقىمغىچە پارتىيە ئۈچۈن خىزمەت قىلىشنى ئارزۇ قىلىمەن.
</S>
<S ID=31367>
   مىجىت يۇنۇس كۆپ قېتىم‹‹ئاپتونوم رايون بويىچە مىللەتلەر ئىتتىپاقلىقى، تەرەققىياتىدىكى ئىلغار شەخس››، ‹‹ئاقسۇ ۋىلايىتى بويىچە ئەمگەك نەمۇنىچىسى››، ‹‹ئۇچتۇرپان ناھىيەسى بويىچە ئون يۇلتۇزلۇق مەدەنىيەتلىك ئائىلە›› قاتارلىق شەرەپلەرگە ئېرىشىپتۇ. مىجىت يۇنۇسنىڭ پەرزەنت تەربىيەلەشتىكى مۇۋەپپەقىيىتى، جان – دىلى بىلەن پارتىيە، خەلق ئۈچۈن خىزمەت قىلىشتەك ئىش – ئىزلىرى بىلەن ئۇنىڭ بۇ بەخىتلىك ئائىلىسى يېقىندا يەنە ‹‹مەملىكەت بويىچە ئەڭ گۈزەل ئائىلە›› شەرىپىگە ئېرىشىپ، ئەتراپىدىكىلەرگە، بولۇپمۇ پەرزەنتلىرىگە ھەقىقىي ئۈلگە بوپتۇ.
</S>
<S ID=31368>
   ئۇچتۇرپان ناھىيەلىك ج خ ئىدارىسى ئىماملىرىم ساقچىخانىسىنىڭ باشلىقى تاھىرجان مىجىت ئۇنىڭ ئىككىنچى بالىسى بولۇپ، ئۇ خىزمەتتىكى ئەستايىدىللىقى، كەمتەرلىكى بىلەن خىزمەتداشلىرى، دوست – بۇرادەرلىرى ئارىسىدا ھۆرمەتكە سازاۋەر ئىكەن. ئۇ بىزگە مۇنداق دېدى: دادام بىلەن ئاپام بىز بەش بالىنى نۇرغۇن جاپالارنى تارتىپ ياراملىق ئادەم قىلىپ تەربىيەلەپ، قاتارغا قوشتى، مەن ھازىر ھەر بىر ئىشتا دادامنى ئۈلگە قىلىمەن، دادامنىڭ ئىزىنى بويلاپ مېڭىپ، كەلگۈسىدە پەرزەنتلىرىمنىمۇ پارتىيە، خەلق ئۈچۈن ھەقىقىي جان كۆيدۈرۈپ ئىشلىيەلەيدىغان ياراملىق ئىزباسارلاردىن قىلىپ تەربىيەلەپ چىقىش ئۈچۈن تىرىشىمەن. 
</S>
</TEXT>
/BODY
/DOC