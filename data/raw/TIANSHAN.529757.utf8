<DOC>
<DOCID>TIANSHAN.529757</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-23 12:37:32</DATE>
</HEADER>
<BODY>
<HEADLINE>
<S ID=31137>
‹‹يۇرتداشلار بىلەن تەڭ كۈلسەم دەيمەن››
</S>
</HEADLINE>
<TEXT>
<S ID=31138>
 ئابدۇغېنى ھاجىيۇپ
</S>
<S ID=31139>
  بورتالا شەھىرىنىڭ چىندېل يېزىسى دىنجىك كەنتىدىكى ئىمام مىجىتنى شۇ يەردىكى تونۇيدىغانلىكى كىشى باش بارمىقىنى چىقىرىپ ماختىشىدۇ. ئۇ كەنتتىكى دېھقان ياشلارنى ئىشقا ئورۇنلىشىپ كىرىمىنى ئاشۇرۇشقا يېتەكلىگەنلىكى، قىسقىسى ‹‹دېھقان بىلەن تەڭ كۈلمەكچى بولغانلىقى›› بىلەن ھۆرمەتكە سازاۋەر بولدى.
</S>
<S ID=31140>
   ئىمام مىجىت 17 ياش چاغلىرىدا ئويۇننىڭ ‹‹قېپىنى يېرىپ›› يۈرگەن كۈنلىرىدە ئۇنىڭ دادىسى مىجىت ئاكا تۇيۇقسىز يۇقىرى قان بېسىمى كېسىلى بىلەن كېسەلخانىدا يېتىپ قالدى. دادىسىنىڭ ئەھۋالى ئېغىر بولغاچقا، بۇ ئائىلىنىڭ ئېغىر – يېنىك ئىشلىرىنىڭ ھەممىسى ئىمام مىجىتنىڭ ئۈستىگە يۈكلەندى. ئۇنىڭ ئۈستىگە دادىسىنى ئۇزاق مەزگىل داۋالىتىشقا توغرا كەلگەچكە، داۋالىتىش ئۈچۈن پۇل غەملىمىسە بولمايتتى، چۈنكى دادىسىنى بىر مەزگىل داۋالىتىش جەريانىدا دادىسى ئىلگىرى يىغىپ قويغان پۇللار پاك – پاكىز تۈگىگەنىدى. داۋالىتىش خىراجىتىگە چىقىنالمىغاندا ئۇ ھەتتا ئۆيىدىكى پۇلغا يارىغۇدەك نەرسىلەرنى ساتقان بولسىمۇ، بۇمۇ داۋالىنىش خىراجىتىگە دال بولالمىدى. ئىمام مىجىت ئۇيان ئويلاپ، بۇيان ئويلاپ، ئاخىر ‹‹مەنمۇ بىر ئەركەك بولغاندىكىن، ئۆز ئالدىمغا ئىش تېپىپ ئىشلەپ، ئائىلە قىيىنچىلىقىمنى ئۆزۈم ھەل قىلىشىم كېرەك›› دېگەن ئىرادىگە كەلدى. ئۇ پۇل تېپىش ئۈچۈن باشقىلارنىڭ ھەرقانداق ئېغىر – يېنىك ئىشلىرىنى قىلىپ بېرىشتىن باش تارتمىدى، قىش كۈنلىرى ئىدارە، ئورۇنلاردا ئامانلىق ساقلىغۇچى بولدى، ئەتىيازدا تۈەن – مەيدانلارغا بېرىپ، پۇل تېپىشقا بولىدىغانلىكى ئىشلارنىڭ ھەر قاندىقىنى قىلىپ، ئادەم ئىشلەتكۈچىلەرنىڭ ياخشى باھاسىغا ئېرىشتى. ئۇ سىرتلاردا ئىشلەمچىلىك قىلىش جەريانىدا تەجرىبە – ساۋاقلارنى يەكۈنلەپ، ئەتراپىدىكى قوشنا – قولۇملار ئارىسىدىن بىرنەچچە ياشنى تەشكىللەپ، ئىشلەمچىلىك قىلىشقا يېتەكلىدى. بۇ چاغدا بەزىلەر ‹‹ئوغۇل بالا تۇرۇپ خەقنىڭكىدە ياللىنىپ ئىشلەپ نېمە كەپتۇ›› دەپ ئىمامنىڭ قىلىۋاتقان ئىشىنى چۆكۈرۈشتى. بىراق ئۇ بۇنداق سۆزلەرگە قىلچە پىسەنت قىلماي، ئۆزى تاللىغان يولدىن قايتمىدى. بۇ جەرياندا ئۇنىڭ قولى خېلى ئوبدان پۇل كۆردى.
</S>
<S ID=31141>
   ئىمام مىجىت 2006 – يىلى كۈزدە بورتالا ئوبلاستلىق شېكەر زاۋۇتىنىڭ شېكەر پىششىقلاش سېخىدا ئىشلىدى. ئۇ كۆپ ئوقۇمىغاچقا ھەم خەنزۇ تىلىنى بىلمىگەچكە، زاۋۇت بىلەن توختام تۈزۈش جەريانىدا تىل جەھەتتىن تولىمۇ قىينالدى. بۇ ئىشتىن كېيىن ئۇ خەنزۇچە ئۆگىنىشنىڭ زۆرۈرلۈكىنى بىلىپ، ئۆزلۈكىدىن خەنزۇچە ئۆگىنىشكە كىرىشتى. زاۋۇتتا ئىشلەش جەريانىدا زاۋۇتنىڭ ئېھتىياجىغا قاراپ، جەمئىيەتتىكى ئىش كۈتۈپ تۇرغان ياشلارنى كۆپلەپ زاۋۇتتا ئىشلەشكە تونۇشتۇردى. ئۇ يەنە ئۆزىنىڭ كەنتىدىكى يېڭىدىن مەكتەپ پۈتكۈزۈپ ئىش كۈتۈۋاتقان ھەر مىللەت ياشلارنى شېكەر زاۋۇتىغا كېلىپ ئىشلەشكە ئۈندىدى. بۇنىڭ بىلەن بۇ كەنتتىكى ھەر مىللەتتىن بولغان 23 ياش بۇ زاۋۇتنىڭ ئۇزاق يىللىق توختاملىق ئىشچىسىغا ئايلاندى.
</S>
<S ID=31142>
   ئىمام مىجىتنىڭ بۇ روھىدىن تەسىرلەنگەن مەھەللىدىكى نۇرغۇن كىشى ئۇنىڭغا ئەگىشىپ ئىشلەش مەقسىتىدە ئۇنى ئىزدەپ كەلدى ھەم ئىمام مىجىتنىڭ ياردىمىدە مائاشلىق ئىشچىلارغا ئايلاندى. ئۇنىڭغا ئەگىشىپ ئىشلەمچىلىك بىلەن پۇل تېپىۋاتقان ياشلار ئىلگىرىكى ئوندىن 100گە كۆپەيدى. ئىمام مىجىتنى دەسلەپ مەسخىرە قىلغانلار ئەمدىلىكتە قايىل بولۇشتى. ئىمام مىجىت ئىشلەپ پۇل تېپىپ ئائىلە تۇرمۇشىنى ياخشىلاشنى خالايدىغان ھەرقانداق كىشىنى ئۆز سېپىگە قوشۇپ، شەھەر ئەتراپىدىكى تۈەن – مەيدانلارغا ئاپىرىپ، تۈەن – مەيدانلارنىڭ كېۋەز، قىزىلچا، شوخلا، قوغۇن – تاۋۇز قاتارلىق زىرائەتلىرىنى ئوتۇشۇپ بېرىپ، پۇل تېپىش ئىمكانىيىتىگە ئىگە قىلدى. نەتىجىدە ئۇلارنىڭ ھەر بىرى سىرتتا ئىشلەپ بىر يىلدا 15 مىڭ يۈەندىن 25 مىڭ يۈەنگىچە پۇل تاپالايدىغان بولدى.
</S>
<S ID=31143>
   ئۆزۈم پۇل تاپقاندا يۇرتداشلىرىمنىڭ نامراتلىقتا قېلىشىنى خالىمىدىم، ئۇلار بىلەن تەڭ كۈلۈشنى، بەختىيار تۇرمۇشتىن تەڭ بەھرىلىنىشنى كۆپرەك ئويلىدىم، دېدى ئىمام مىجىت زىيارەت ئاخىرىدا.
</S>
<S ID=31144>
‏
</S>
</TEXT>
/BODY
/DOC