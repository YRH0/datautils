<DOC>
<DOCID>TIANSHAN.531060</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-06-28 12:35:49</DATE>
</HEADER>
<BODY>
<HEADLINE>
<S ID=31599>
دېھقانلارنى ماڭغاچقا ئۇ يېتەكلەپ، پۇراق چاچتى دوستلۇق گۈلى چېچەكلەپ
</S>
</HEADLINE>
<TEXT>
<S ID=31600>
ئابدۇرېھىم ئابدۇراخمان، ھەبىبۇللا رەجەپ
</S>
<S ID=31601>
   ــ پارنىكنىغۇ ياساپ بولدۇق، ئەمدى كۆكتاتنى قانداق تېرىيمىز، كىمگە ساتىمىز؟
</S>
<S ID=31602>
   دېھقانلارنىڭ يامغۇردەك ياغدۇرۇۋاتقان سوئاللىرى يېزا، كەنت مەسئۇللىرىنى سەل تەمتىرىتىپ قويدى. دېمىسىمۇ كۆكتات تېرىش، پەرۋىش قىلىش، سېتىش قاتارلىق جەريانلارنى تاماملاش ئۈچۈن، يەنە ئەتراپلىق خىزمەت ئىشلەشكە توغرا كېلەتتى.
</S>
<S ID=31603>
   ــ كۆكتات تېرىش، سېتىش ئىشلىرىنى مەن ئۈستۈمگە ئالىمەن، سىلەر پەقەت مېنىڭ دېگىنىم بويىچە ئىش قىلساڭلارلا، چوقۇم پارنىك تېرىقچىلىقى بىلەن بېيىش يولى تاپالايسىلەر، – دېدى جاڭ شيەنچۈن ئوتتۇرىغا چىقىپ.
</S>
<S ID=31604>
   بۇ، 2009 – يىللىرى تۇرپان شەھىرىنىڭ ئىدىقۇت رايونى چاتقال يېزىسى تۇرپانقىر كەنتىدە دېھقانلار يېڭىدىن پۈتكەن پارنىكلاردا كۆكتاتنى قانداق تېرىش مەسىلىسىدە باش قاتۇرۇپ، يېزا، كەنت مەسئۇللىرىنىڭ كەينىگە كىرىۋالغان مەزگىل ئىدى. جاڭ شيەنچۈن چاتقال يېزىسىنىڭ چاتقال كەنتىدە تۇغۇلۇپ ئۆسكەن دېھقان بولۇپ، سودا، تىجارەت ئىشلىرىغا پىششىق ئىدى. جاڭ شيەنچۈن 2009 – يىلى 18 – مارت ‹‹يېڭى قىزىلبايراق›› مېۋە – چىۋە، كۆكتاتچىلىق دېھقانلار كەسپىي ھەمكارلىق كوپىراتىپىنى قۇرۇپ، پارنىكتا كۆكتات تېرىش، تېخنىكىلىق مۇلازىمەت، ماددىي ئەشيا بىلەن تەمىنلەش، سېتىشقىچە بولغان مۇلازىمەتنى ئۈستىگە ئالدى. جاڭ شيەنچۈن ئۇيغۇرلار ئارىسىدا تۇغۇلۇپ چوڭ بولغاچقا، ئۇيغۇر تىلىنى راۋان سۆزلەيتتى. ئۇ دەسلەپتە 13 ئۇيغۇر دېھقاننى ھەمكارلىق كوپىراتىپىغا ئەزا قىلىپ قاتناشتۇرۇپ، شىخەنزىدىن كۆكتات تېرىش مۇتەخەسسىسلىرىنى تەكلىپ قىلىپ، 24 پارنىكتا كۆكتات تېرىش ئىشلىرىنى باشلىۋەتتى. جاڭ شيەنچۈن ئۇيغۇر دېھقانلىرىنىڭ ئىشچان، ئاق كۆڭۈل، جاپادىن قاچمايدىغانلىقىنى ئوبدان بىلەتتى. شۇڭا سەمىمىي دوستلۇقى بىلەن دېھقانلارنى توغرا يېتەكلىگەندىلا، ئىشەنچنى چىڭىتىپ، ئورتاق بېيىش مەقسىتىگە يەتكىلى بولىدىغانلىقىنى ھېس قىلغان جاڭ شيەنچۈن ئۆزى قول سېلىپ ئىشلىدى. 24 پارنىكتىكى ھەر خىل كۆكتاتلارنى پارنىك بېشىدىلا جاڭ شيەنچۈن ئالاقىلەشكەن سودىگەرلەر سېتىۋېلىپ، پارنىكچى دېھقانلارنىڭ قولى پۇل كۆردى. ئەمەلىي نەتىجە ئەتراپتىكى دېھقانلارنى قايىل قىلىپ، كوپىراتىپقا ئەزا بولۇشنى تەلەپ قىلىدىغانلار بارغانسېرى كۆپەيدى. جاڭ شيەنچۈن بىر تەرەپتىن، ھەمكارلىق كوپىراتىپغا ئەزا كۆپەيتسە، يەنە بىر تەرەپتىن، دېھقانلارنى پارنىكتا كۆكتات، مېۋىلىك كۆچەت يېتىشتۈرۈش تېخنىكىسى بويىچە تەربىيەلەشنى چىڭ تۇتتى. 2010 – يىلى 5 – ئايدا ئۇ دېھقانلارنىڭ كۆكتاتنى ئوراش، قاچىلاش تېخنىكا ماھارىتىنى ئۆستۈرۈش ئۈچۈن، 50 دېھقاننى ئۈرۈمچىدىكى ئۈچ چوڭ كۆكتات بازىرىغا ئاپىرىپ كۆكتاتلارنى ئوراش، قاچىلاشنى ئۆگەتتى. ئۇ گوڭشياڭ، تۇرپانقىر كەنتىدىن 300 ئايالنى كۆكتات ئۈزۈش، يەشىككە قاچىلاش قاتارلىق ئىش تۈرلىرى بويىچە تەربىيەلىدى. ئىلگىرى ئۆيىدە بىكار ئولتۇرىدىغان ئاياللار پارنىكتا كۆكتات ئۈزۈش، قاچىلاش ئىشلىرىنى قىلىپ، ئايدا 2000 يۈەن ئەتراپىدا كىرىم قىلىدىغان بولدى.
</S>
<S ID=31605>
   تۇرپانقىر كەنتىدىكى قېيۇم ئابدۇرېھىم پارنىك تېرىقچىلىقىغا ماھىر بولۇپ، دائىم باشقىلارغا ياللىنىپ ئىشلەيتتى. ئەمما ئۆزىگە تەۋە پارنىكى يوق ئىدى. جاڭ شيەنچۈن ئۇنىڭغا ئىككى پارنىكنى ھۆددە بەردى. قېيۇم ئابدۇرېھىم جاڭ شيەنچۈننىڭ بۇ ياخشىلىقىدىن تولىمۇ خۇش بولۇپ، پارنىكىدا كۆكتات، قوغۇن، تاۋۇز ئۆستۈرۈپ، ئوبدانلا كىرىم قىلدى. ھازىر قېيۇم ئابدۇرېھىمنىڭ ئۆزىگە تەۋە بەش پارنىكى بولۇپ، يىللىق كىرىمى 100 مىڭ يۈەندىن ئاشتى.
</S>
<S ID=31606>
   قېيۇم ئابدۇرېھىم بىزگە: جاڭ خوجايىننىڭ بۇ ياخشىلىقىنى ئۇنتۇپ قالمايمەن. ئەگەر ئۇ ماڭا پارنىكنى ھۆددە بەرمىگەن بولسا، بۈگۈنكى بەش پارنىكىم، بۇ يېڭى ئۆيۈم ۋە ئاپتوموبىلىم بولمىغان بولاتتى، دېدى.
</S>
<S ID=31607>
   تۇرپانقىر كەنتىدىكى ئوسمان تۇرسۇن ئارىلاپ كۆكتات سودىسى قىلىپ قوياتتى. جاڭ شيەنچۈن ئۇنىڭ مۇقىم كۆكتات سودىسى بىلەن شۇغۇللىنىشى ئۈچۈن، ئۇنى يېنىغا چاقىرىپ، كوپىراتىپنىڭ پارنىكلىرىدىن كۆكتاتنى نېسىگە ئېلىپ بېرىدىغانلىقى، كۆكتاتنى سېتىپ بولۇپ پۇلىنى بېرىشىنى ئېيتتى. شۇنىڭ بىلەن ئوسمان تۇرسۇن كۆكتاتنى ھەر كۈنى ئۈچ چاقلىق موتوسىكلىت بىلەن شەھەرگە توشۇپ ساتتى. بۇنداق سودا ئۇنىڭ ھەميېنىنى بارغانچە تومپايتتى. ھازىر ئوسمان تۇرسۇن بەش توننىلىق يۈك ئاپتوموبىلىدىن بىرنى سېتىۋېلىپ، كۆكتات توپ سېتىش بازىرىنى سۈپەتلىك كۆكتات بىلەن تەمىنلەيدىغان چوڭ كۆكتات سودىگىرىگە ئايلاندى.
</S>
<S ID=31608>
   گوڭشياڭ كەنتى تۇرپانقىر كەنتىنىڭ ئالتە كىلومېتىر جەنۇبىدا بولۇپ، كەنتتىكى پارنىكلاردىن دېھقانلار تازا ئۈنۈملۈك پايدىلىنىپ كېتەلمەيۋاتاتتى. جاڭ شيەنچۈن بۇ كەنتتىكى پارنىكچى دېھقانلار بىلەن كېڭىشىپ، 2011 – يىلى 3 – ئايدا 200 پارنىكنى كوپىراتىپقا ئۆتكۈزۈۋالدى. بۇ كەنتنىڭ سۈيى شور، تۇپرىقى ئۈنۈمسىز بولغاچقا، يېڭىدىن بىر قۇدۇق قازدۇرۇپ، 300 مىڭ يۈەن مەبلەغ سەرپ قىلىپ پارنىكلاردا تېمىتىپ سۇغىرىشنى ئىشقا ئاشۇردى. شۇنىڭ بىلەن پارنىك تېرىقچىلىقى يۈرۈشلەشتى. ئۇ پارنىكچى دېھقانلارنىڭ تېرىقچىلىق ئاكتىپلىقىنى قوزغاش ئۈچۈن، ھەر يىلى دېھقانلارغا 200 توننا خىمىيەۋى ئوغۇتنى نېسىگە بېرىش بىلەن بىللە، كۆكتات مايسىلىرىنى ھەقسىز تارقاتتى. جاڭ شيەنچۈننىڭ بۇ غەمخورلۇقى دېھقانلارنىڭ تىرىشىپ ئىشلەپ، ئورتاق بېيىش قىزغىنلىقىنى ئاشۇردى. جاڭ شيەنچۈن بۇ ئىككى كەنتتە بىر قىسىم ياشلارنىڭ دائىم بىكار يۈرۈيدىغانلىقىنى، يەنە بەزى كىشىلەرنىڭ ئاجىز، ئائىلىسىدە قىيىنچىلىقى بارلىقىنى كۆرگەندىن كېيىن، 15 ئۇيغۇر ياشنى پارنىك باشقۇرۇش، توك، سۇ ئىشلىرىنى راۋانلاشتۇرۇشقا سېلىپ، ئېيىغا 1500 يۈەندىن 2000 يۈەنگىچە مائاش بەردى.
</S>
<S ID=31609>
   جاڭ شيەنچۈن 2013 – يىلى ئىدىقۇت رايونىنىڭ چاتقال يېزىسى گوڭشياڭ كەنتىدىكى پارنىك بازىسىدا باقمىچىلىق كوپىراتىپى قۇردى. ئۇ كەنتتىكى بەش دېھقاننى باشلاپ، ئالتاي ۋە ئىچكىرى ئۆلكىلەردىن 2000 قوي، كالا سېتىۋېلىپ كېلىپ، كوپىراتىپ ئەزالىرىغا تارقىتىپ بەردى. شېرىكلىشىپ بېقىش ئۇسۇلى بويىچە باقمىچىلارنى ئىلمىي باقمىچىلىق قىلىشقا يېتەكلەپ، كوپىراتىپنىمۇ، دېھقانلارنىمۇ ياخشى نەپكە ئىگە قىلدى. ئائىلىسىدە قىيىنچىلىقى بار ۋەلى، قاھار قاتارلىق ئىككى ياشنى ئۆزىنىڭ باقمىچىلىق ئىشلىرىغا ياردەملەشتۈرۈپ، ئۇلارنىڭ يىللىق كىرىمىنى 50 مىڭ يۈەنگە يەتكۈزدى. بۇ جەرياندا قاھارنىڭ قولىغا جاراھەت چىقىپ، تۇرپاندا داۋالاش ئىمكان بەرمىدى. جاڭ شيەنچۈن ئۆز يېنىدىن 15 مىڭ يۈەن پۇل چىقىرىپ قاھارنى ئۈرۈمچىگە ئېلىپ بېرىپ، 15 كۈن داۋالىتىپ ساقايتتى. جاڭ شيەنچۈن باقمىچى دېھقانلارنىڭ كۆپىيىشىگە ئەگىشىپ، ئۇلار باققان قوي، كالىلارنى سېتىش ئۈستىدە ئىزدەندى. 2013 – يىلى ئۇ جياڭسۇ ئۆلكىسىنىڭ چاڭجۇ شەھىرىدە مەخسۇس تۇرپان قوي گۆشىنى سېتىش ئورنى تەسىس قىلىپ، تۇرپاندىن ئىككى ئۇيغۇر ياشنى گۆش سېتىش ئورنىغا ئورۇنلاشتۇردى. ھەر كۈنى 30 قوينىڭ گۆشىنى پويىز ئارقىلىق يەتكۈزۈپ بېرىپ، ئۇ دۇكاننىڭ تىجارىتىنى يۈرۈشتۈرۈش بىلەن بىللە، تۇرپان قوي گۆشىنىڭ نامىنى چىقاردى.
</S>
<S ID=31610>
   جاڭ شيەنچۈننىڭ كوپىراتىپى تەرەققىي قىلىپ پارنىكى 467 گە، ئەزاسى 226 يېتىپ، يىللىق كۆكتات سېتىش مىقدارى 15 مىڭ توننىدىن ئاشتى. كوپىراتىپ ئەزالىرىنىڭ %97ى ئۇيغۇرلار بولۇپ، ئۇلارنىڭ يىللىق ئوتتۇرىچە كىرىمى 50 مىڭ يۈەندىن ئاشتى.
</S>
<S ID=31611>
   جاڭ شيەنچۈن يېقىنقى ئون يىلغا يېقىن ۋاقىتتا ئورتاق تەرەققىي قىلىشنى ئىقتىسادىي تەرەققىيات ۋە ئىجتىمائىي ئىناقلىق، مۇقىملىقنىڭ مەزمۇنى قىلىپ، ئۇيغۇر دېھقانلار بىلەن ئالاقە باغلاش، ماسلىشىش، ھەمكارلىق مېخانىزمى ئۈستىدە پائال ئىزدىنىپ ۋە ئۇنى مۇكەممەللەشتۈرۈپ، بايلىق مەنبەلىرىدىن ئورتاق پايدىلىنىپ، يېتەرسىزلىكلەرنى تولۇقلاش، ئورتاق گۈللىنىش ۋەزىيىتىنى ياراتتى. ئۇ 2015 – يىلى ئاپتونوم رايون بويىچە ‹‹مىللەتلەر ئىتتىپاقلىقى – تەرەققىياتىدىكى ئىلغار شەخس›› بولۇپ باھالاندى. ئۇنىڭ ئىش ئىزلىرى ئۇيغۇر دېھقانلىرىنىڭ قەلبىگە مېھىر – مۇھەببەت ئۇرۇقىنى چېچىپ، مەڭگۈ ئۈزۈلمەس دوستلۇق رىشتىنى بارلىققا كەلتۈردى.
</S>
</TEXT>
/BODY
/DOC