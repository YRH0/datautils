<DOC>
<DOCID>TIANSHAN.522984</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-05-13 10:56:14</DATE>
</HEADER>
<BODY>
<HEADLINE>
<S ID=28066>
چېگرا ھالقىغان كاپىتالنىڭ كۆچۈشىنى ئېھتىياتچانلىق بىلەن نازارەت قىلىپ باشقۇرۇشقا توغرا كېلىدۇ
</S>
</HEADLINE>
<TEXT>
<S ID=28067>
يۇ مياۋ
</S>
<S ID=28068>
   دۇنيا ئىقتىسادىنىڭ ئېشىشى ئومۇميۈزلۈك ئاجىزلاۋاتقان شارائىتتا، چېگرا ھالقىغان نۇرغۇن كاپىتالنىڭ كۆچۈشى ھەرقايسى دۆلەتلەرنىڭ پۇل مۇئامىلە مۇقىملىقىغا يېڭى خىرىس ئېلىپ كەلدى. بولۇپمۇ، گۈللەنمە ئىقتىسادىي گەۋدىگە نىسبەتەن، جانلىق پېرېۋوت نىسبىتى تۈزۈمى ۋە مۇناسىپ مۇكەممەل پۇل مۇئامىلە سىستېمىسى بولمىغانلىقتىن، نۇرغۇن چېگرا ھالقىغان مەبلەغنىڭ ئېقىپ كىرىشى ۋە چىقىشى پۇل مۇئامىلە خەۋپ – خەتىرىنى كۈچەيتىپ، پۇل مۇئامىلە مۇقىملىقىغا تەسىر يەتكۈزىدۇ.
</S>
<S ID=28069>
   تەجرىبىلەردىن قارىغاندا، چېگرا ھالقىغان مەبلەغنىڭ كۆچۈشىدىن كېلىپ چىققان پۇل مۇئامىلە كىرىزىسى ئاساسەن تۆۋەندىكى يېتەكچى مېخانىزمغا ئەمەل قىلىدۇ، يەنى، شۇ دۆلەت كاپىتال تۈرىنىڭ زىيادە ئېچىۋېتىلىشىگە ئەگىشىپ، نۇرغۇن كاپىتال چېگرا ھالقىپ ئېقىپ كىرىپ، ئىقتىساد قىزىپ كېتىش ۋە مال – مۈلۈك باھاسىنىڭ كۆپۈكلىشىشىنى ئېغىرلاشتۇرۇۋېتىدۇ. كۆپۈكچە يېرىلغاندىن كېيىن، چېگرا ھالقىپ ئېقىپ كىرگەن كاپىتال يەنە زور كۆلەمدە ئېقىپ چىقىپ كېتىپ كىرىزىس پەيدا قىلىدۇ. يېقىنقى يىللاردىن بۇيان، گۈللەنمە ئىقتىسادىي گەۋدىلەر ھازىر دەل مۇشۇنداق نۇرغۇن چېگرا ھالقىغان كاپىتالنىڭ كۆچۈش خىرىسىغا دۇچ كەلمەكتە. 2015 – يىلىنىڭ ئاخىرىدىن باشلاپ مالايسىيا، كورېيە، ھىندىستاننىڭ گۈللەنمە ئىقتىسادىي گەۋدىسىنىڭ پاي چېكى ۋە زايوم فوندىدا نۇرغۇن مەبلەغ ئېقىپ كېتىش ئەھۋالى كۆرۈلدى.
</S>
<S ID=28070>
   شۇڭا چېگرا ھالقىغان كاپىتالنى قانداق نازارەت قىلىپ باشقۇرۇش ھەرقايسى دۆلەتلەر دۇچ كېلىۋاتقان قىيىن مەسىلە. كاپىتال ھېساباتىنىڭ ئېچىۋېتىلىشى بىلەن كاپىتالنىڭ چېگرا ھالقىپ كۆچۈشى ئەمەلگە ئاشۇرۇلۇپ، مەبلەغ ئىشلىتىشنىڭ ئۈنۈملۈك تەدبىرلىرى كۈچەيتىلگەن بولسىمۇ، كاپىتال تۈرىنىڭ ئېچىۋېتىلىشى ھەرگىزمۇ خالىغانچە قويۇۋېتىش ئەمەس. چېگرا ھالقىغان كاپىتال، بولۇپمۇ قىسقا مۇددەتلىك ھايانكەشلىك مەبلىغىنىڭ بىر دۆلەتنىڭ پۇل مۇئامىلە مۇقىملىقىغا ئېلىپ كېلىدىغان تەسىرىنى نەزەردە تۇتقاندا، ئەركىنلىشىش دەرىجىسى نىسبەتەن يۇقىرى تەرەققىي قىلغان دۆلەتلەرمۇ كاپىتال ھېساباتىنى ئېچىۋېتىش جەريانىدا ئىزچىل قاتتىق نازارەت قىلىپ باشقۇرۇش پوزىتسىيەسىدە بولىدۇ.
</S>
<S ID=28071>
   ئەمەلىيەتتە، ھەرقايسى دۆلەتلەر كونكرېت پۇل مۇئامىلە نازارەت قىلىپ باشقۇرۇش قوراللىرىنى ئىشلەتكەندىن سىرت، يەنە چېگرا ھالقىغان كاپىتالنى نازارەت قىلىشنى ئاگاھلاندۇرۇش سىستېمىسى ئورنىتىش ۋە مۇكەممەللەشتۈرۈش ئارقىلىق چېگرا ھالقىغان كاپىتالنىڭ كۆچۈش خەۋپىنىڭ ئالدىنى ئالسا بولىدۇ. چېگرا ھالقىغان كاپىتالنىڭ كۆچۈش خەۋپىنىڭ ئالدىنى ئېلىشتىكى ئەڭ مۇھىم مۇداپىئە لىنىيەسى ئىقتىسادىي ئەمەلىي كۈچى كۈچلۈك بولۇش. شۇ دۆلەتنىڭ ئىقتىسادنى ئاشۇرۇشتىكى يوشۇرۇن كۈچىنى تولۇق قازغاندىلا، قىسقا مۇددەتلىك كاپىتالنى ئۇزاق مۇددەتلىك مەبلەغ سېلىشقا ئايلاندۇرۇپ، چېگرا ھالقىغان كاپىتالنى تولۇق قوبۇل قىلغىلى ۋە ئۇنىڭدىن ئۈنۈملۈك پايدىلانغىلى بولىدۇ.
</S>
<S ID=28072>
   چېگرا ھالقىغان كاپىتالنىڭ كۆچۈشىنى ئۈنۈملۈك نازارەت قىلىپ باشقۇرۇشتا رايون خاراكتېرلىك ۋە خەلقئارالىق پۇل مۇئامىلە ھەمكارلىق مېخانىزمىنىڭ قوللىشىغا توغرا كېلىدۇ. گۈللەنمە ئىقتىسادىي گەۋدىدە ئىككى تەرەپلىك ۋە كۆپ تەرەپلىك كۆچمە ياردەم بېرىش مېخانىزمىنى يەنىمۇ كۈچەيتىش ۋە مۇكەممەللەشتۈرۈشكە توغرا كېلىدۇ، پۇل ئالماشتۇرۇش قاتارلىق ئۇسۇللار ئارقىلىق گۈللەنمە ئىقتىسادىي گەۋدىنى يۈرۈشتۈرۈپ، رايوننىڭ پۇل مۇئامىلە مۇقىملىقىنى قوغداش كېرەك. دۇنيا قاتلىمىدا، ھەر قايسى دۆلەتلەر يەنە خەلقئارالىق پۇل مۇئامىلە ماسلاشتۇرۇش مېخانىزمىنى مۇكەممەللەشتۈرۈپ، مەبلەغنى تەڭپۇڭلاشتۇرۇش مەسىلىسىنى نازارەت قىلىپ تىزگىنلىشى، مەبلەغ كۆچۈشنىڭ يامراپ كېتىشىنىڭ ئالدىنى ئېلىش ھەم مۇۋاپىق، ئۈنۈملۈك باشقۇرۇش رامكىسى قۇرۇش ئارقىلىق چېگرا ھالقىغان كاپىتالنىڭ ئىشلىتىلىش ئۈنۈمىنى ئۆستۈرۈپ، پۇل مۇئامىلە خەۋپىنى تۆۋەنلىتىش كېرەك.
</S>
</TEXT>
/BODY
/DOC