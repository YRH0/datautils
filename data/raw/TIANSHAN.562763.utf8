<DOC>
<DOCID>TIANSHAN.562763</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-11-06 14:06:19</DATE>
</HEADER>
<BODY>
<HEADLINE>
<S ID=57219>
قەشقەر ۋىلايىتىدىكى ئاساسىي قاتلام ئاز سانلىق مىللەت كادىرلىرى پارتىيەنىڭ ئاۋازىنى شىنخۇا ئاگېنتلىقى ئۇيغۇرچە يان تېلېفون خەۋەرلەر تېرمىنالىدىن بىۋاسىتە كۆرەلەيدىغان، ئاڭلىيالايدىغان بولدى
</S>
</HEADLINE>
<TEXT>
<S ID=57220>
 سادىق ئىمىر خەۋەر قىلىدۇ: شىنخۇا ئاگېنتلىقى ئۇيغۇرچە يان تېلېفون تېرمىنالىنى كېڭەيتىش تۈرىنىڭ 10 – ئاينىڭ 14 – كۈنى قەشقەر شەھىرىدە يولغا قويۇلۇشى بىلەن، قەشقەر ۋىلايىتىنىڭ ناھىيە(شەھەر)لىرىدىكى ئاساسىي قاتلام كەنت پارتىيە ياچېيكىلىرىنىڭ شۇجىلىرى، كەنت مۇدىرلىرى، مەكتەپ مۇدىرلىرىنى ئۆز ئىچىگە ئالغان ئاساسىي قاتلام ئاز سانلىق مىللەت كادىرلىرى پارتىيەنىڭ ئاۋازىنى شىنخۇا ئاگېنتلىقى ئۇيغۇرچە يان تېلېفون خەۋەرلەر تېرمىنالىدىن بىۋاسىتە كۆرەلەيدىغان، ئاڭلىيالايدىغان بولدى.
</S>
<S ID=57221>
 شىنخۇا ئاگېنتلىقىنىڭ ئۇيغۇرچە يان تېلېفون خەۋەرلەر تېرمىنالى تۈرى دۆلەتنىڭ نۇقتىلىق ئاز سانلىق مىللەتلەر تىل – يېزىقىدىكى يېڭى تاراتقۇ تۈرى بولۇپ، شىنخۇا ئاگېنتلىقىنىڭ يېڭى مەزگىلدىكى ئىستراتېگىيەلىك تىپ ئۆزگەرتىش داۋامىدا بارلىققا كەلگەن مۇھىم گۈللەنمە تاراتقۇلارنىڭ مۇھىم تەركىبىي قىسمىدۇر.
</S>
<S ID=57222>
شىنخۇا ئاگېنتلىقىنىڭ ئۇيغۇرچە يان تېلېفون خەۋەرلەر تېرمىنالى دۆلەت ئاخبارات ئاگېنتلىقى باشقۇرغان، ئۇنىڭدا خەۋەرلەر، ئۇچۇر تېخنىكىسى، ساغلاملىق، كۆڭۈل ئېچىش، ‹‹قوش تىل›› قاتارلىق 13 سەھىپە تەسىس قىلىنغان بولۇپ، كۆچمە يېڭى تاراتقۇ شەكلىدىن پايدىلىنىپ ئاساسىي ئېقىمدىكى خەۋەرلەر، ئېقىم مەسىلىلىرى يان تېلېفون ئارقىلىق يېزىق، سۈرەت، ئۈن – سىن شەكلىدە ئۇيغۇر تىل – يېزىقىنى قوللىنالايدىغان ئاساسىي قاتلام ئاز سانلىق مىللەت كادىرلىرىغا پۈتۈن كۈن ئۈزلۈكسىز يەتكۈزۈلۈپ، ئۇلارنىڭ نوپۇزلۇق، مول ئاخبارات خەۋەرلىرىدىن ۋاقتىدا خەۋەردار بولۇشى ئۈچۈن قولايلىق يارىتىلدى.
</S>
<S ID=57223>
 قەشقەر ۋىلايىتى بويىچە شىنخۇا ئاگېنتلىقىنىڭ ئۇيغۇرچە يان تېلېفون خەۋەرلەر تېرمىنالىنى كېڭەيتىش تۈرى يولغا قويۇلغاندىن كېيىن، قەشقەر، يەكەن، پەيزاۋات قاتارلىق ناھىيە (شەھەر)لەر شىنخۇا ئاگېنتلىقىنىڭ ئۇيغۇرچە خەۋەرلەر يۇمشاق دېتالى قاچىلانغان 10 مىڭغا يېقىن يان تېلېفوننى ئاساسىي قاتلامدىكى ئاز سانلىق مىللەت كادىرلارغا ھەقسىز تارقاتتى.
</S>
<S ID=57224>
 پەيزاۋات ناھىيەلىك پارتكوم تەشۋىقات بۆلۈمىنىڭ مۇئاۋىن باشلىقى قادىر ئىسلام مۇنداق دېدى: شىنخۇا ئاگېنتلىقىنىڭ ئۇيغۇرچە خەۋەرلەر يۇمشاق دېتالى قاچىلانغان يان تېلېفوننىڭ زاۋۇتتىن چىقىش باھاسى 1200 يۈەن، ئايلىق چىقىمى 136 يۈەن (يان تېلېفونغا 1000 مىنۇتلىق سۆزلىشىش ھەققى ۋە 6Gلىق ئېقىم مىقدارى بېرىلگەن) بولۇپ، دۆلەتنىڭ تۈر مەبلىغىنىڭ ياردىمىدە، يان تېلېفون ھەقسىز تارقىتىلغاندىن سىرت، يان تېلېفوننى ئىشلەتكۈچى تۆلەيدىغان ئايلىق چىقىم 30 يۈەنگە تۆۋەنلىتىلدى، بۇنداق يان تېلېفوننى ئىشلەتكۈچىلەر ئايدا 30 يۈەن ھەق تاپشۇرۇپلا يان تېلېفوندا ئالاقىلىشىش ۋە تورغا چىقىپ خەۋەر كۆرۈشتىن تولۇق بەھرىمەن بولالايدۇ.
</S>
</TEXT>
/BODY
/DOC