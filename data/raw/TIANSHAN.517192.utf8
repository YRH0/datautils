<DOC>
<DOCID>TIANSHAN.517192</DOCID>
<HEADER>
<CLASS>شىنجاڭ</CLASS>
<DATE>2016-04-13 13:01:29</DATE>
</HEADER>
<BODY>
<HEADLINE>
<S ID=24843>
مېھىر - مۇھەببەتتىن چاقنىغان ئۈمىد ئۇچقۇنلىرى
</S>
</HEADLINE>
<TEXT>
<S ID=24844>
 ئابدۇشۈكۈر ئابدۇكېرىم، ئاينۇر ئابلىمىت
</S>
<S ID=24845>
　　24 - مارت چىڭقىچۈش مەزگىلى ئىدى، قاراقاش ناھىيەسىنىڭ ئەڭ ئاۋات رەستىسىگە جايلاشقان خوتەن «لوقمان» دوختۇرخانىسىنىڭ سالامەتلىكنى ئەسلىگە كەلتۈرۈش مەركىزى ئادەم بىلەن تولغان بولۇپ، بۇ مەركەزدىكى ئۇۋۇلاپ داۋالاش، فىزىكىلىق داۋالاش، يىڭنە سانجىپ داۋالاش ئۆيلىرىدىن چىققان قىيا - چىيا ئاۋازلار بۇ يەرنى قايناق بازارغا ئوخشىتىپ قويغانىدى.
</S>
<S ID=24846>
بىر - بىرىدىن ئوماق، ئەمما پۇت قولىدا جان يوق نىمجان بالىلارنىڭ ئىڭراشلىرى، سولغۇن چىراي ئاتا - ئانىلارنىڭ دوختۇرلارغا ئۈمىد ۋە ئىلتىجالىق ئىلكىدە تەلمۈرۈپ قاراشلىرى ھەر قانداق ئادەمنىڭ يۈرەك باغرىنى ئېزەتتى.
</S>
<S ID=24847>
　　− قىزىم ئىككى يېرىم ياشقا كىردى، قىزىمنىڭ مېڭە پارالىچ كېسىلىگە گىرىپتار بولۇپ قالغانلىقىنى بىر يېرىم ياشقا كىرگەندە ئۇقتۇق، قىزىم تۇغۇلۇپ ئىككى يىلغىچە يېتىشتىن باشقا ھەرىكەت قىلالمايتتى، بەش ئايدىن بېرى بالام بۇ دوختۇرخانىدا داۋالىنىپ كېسىلى ياخشىلاندى، ھازىر ھېچنېمىگە يۆلەنمەي ئولتۇرالايدىغان، تام ياقىلاپ ماڭالايدىغان بولدى، - دېدى قاراقاش ناھىيەسىنىڭ يېڭىيەر يېزىسىدىن قىزىنى داۋالاتقىلى كەلگەن ئارزۇگۈل مەتقۇربان.
</S>
<S ID=24848>
　　− قىزىم تۇغۇلغاندا باش سۈيىنى ئىچىۋالغاچقا، مېڭە پارالىچ كېسىلى بولۇپ قېلىپ، ئۈچ ياشقا كىرگىچە يەرگە دەسسىيەلمىگەنىدى، ئىككى يېرىم ئايدىن بېرى قىزىمنى بۇ مەركەزدە داۋالىتىۋاتىمىز، كۆرۈپ تۇرۇپسىلەر بىر قەدەممۇ مېڭىپ باقمىغان بالا، مانا ھازىر ھېچنېمىگە تايانماي يەتتە - سەككىز قەدەم ماڭالايدىغان بولدى، −− دېدى لوپ ناھىيەسىنىڭ چارباغ يېزىسىدىن كەلگەن دېھقان بۇخېلىچىخان ئابدۇراخمان.
</S>
<S ID=24849>
　　− «لوقمان» دوختۇرخانىسى قىزىمنى ھەقسىز داۋالاۋاتىدۇ، بىزدەك ئائىلىسىدە قىيىنچىلىقى بارلارغا بىكارلىق ياتاق، ئەرزان تاماق بەردى، «لوقمان» دوختۇرخانىسىغا رەھمەت، - دېدى قاراقاش ناھىيەسىنىڭ قاراقاش بازىرىدىن بالىسىنى داۋالاتقىلى كەلگەن روزىگۈل سەمەت كۆزلىرىگە ياش ئېلىپ.
</S>
<S ID=24850>
　　بۇ يەردىكى كېسەللەرنىڭ پەۋقۇلئاددە كۆپلۈكى، كۆز ئالدىمىزدىكى بۇ كۆرۈنۈشلەر بىزنى ھەم تەئەججۈپلەندۈردى، ھەم چوڭقۇر ئويغا سېلىپ قويدى.
</S>
<S ID=24851>
　　2015 - يىلى خېنەن ئۆلكىسىدىكى مېڭە پارالىچ كېسىلىنى ئاتا مىراس رېتسېپلار بىلەن داۋالاپ ئۇتۇق قازانغان پۇقراۋى دوختۇرخانا − «جىن گېڭ» دوختۇرخانىسىنىڭ باشلىقى سوڭ جاۋپۇ مېڭە پارالىچ كېسىلىنىڭ جۇڭگوغا نىسبەتەن شىنجاڭدا، شىنجاڭغا نىسبەتەن خوتەندە كۆپ كۆرۈلىدىغانلىقىنى ئۇقۇپ، شۇ يىلى 6 - ئايدا خوتەنگە بۇ كېسەلنىڭ تارقىلىش ۋە داۋالاش ئەھۋالىنى تەكشۈرۈشكە كەلگەن.
</S>
<S ID=24852>
سوڭ جاۋپۇ قاراقاش ناھىيەسىدە كېسەل كۆرۇش ئۇقتۇرۇشى چىقارغاندا، ئىچكىرىدىن كەلگەن مۇتەخەسسىسنىڭ كېسەل كۆرىدىغانلىقىنى ئاڭلاپ، يىراق - يېقىندىن كېسەل كۆرسەتكىلى كەلگەنلەر 300 گە يەتكەن، بىر ناھىيەدە مېڭە پارالىچ كېسىلىگە گىرىپتار بولغان بالىلارنىڭ بۇنچە كۆپلۈكىنى كۆرگەن سوڭ جاۋپۇ دوختۇر ئۆز كۆزىگە ئىشەنمەيلا قالغان، خوتەن ۋىلايىتى ۋە قاراقاش ناھىيەسىنىڭ مۇناسىۋەتلىك رەھبەرلىرىمۇ ئەھۋالنىڭ ئېغىرلىقىنى ھېس قىلغان.
</S>
<S ID=24853>
　　سوڭ جاۋپۇ كېسەل كۆرسەتكىلى كەلگەن بالىلارنىڭ مىسكىن چىرايى، تارشىدەك بەدىنى، ئولتۇرالمايدىغان، ماڭالمايدىغان، سۆزلىيەلمەيدىغان ھالىتىنى كۆرۈپ بەك ئازابلانغانىدى.
</S>
<S ID=24854>
ئۇ شۇ قېتىم قاراقاش ۋە لوپ ناھىيەسىدىن تۇنجى تۈركۈمدە 22 بالىنى خېنەن ئۆلكىسىگە ئېلىپ كېتىپ، «جىن گېڭ» دوختۇرخانىسىدا خالىس داۋالىدى.
</S>
<S ID=24855>
　　ئارىدىن ئۈچ ئاي ئۆتكەندە، خوتەن ۋىلايەتلىك سەھىيە ئىدارىسىنىڭ باشلىقى رابىيە ئابدۇراخمان «لوقمان» دوختۇرخانىسىنىڭ باشلىقى خەبەر خالىقنى چاقىرىتىپ، ئۇنىڭغا «جىن گېڭ» دوختۇرخانىسىغا بېرىپ بىر كۆرۈپ كېلىش تەكلىپىنى بەردى.
</S>
<S ID=24856>
بۇنىڭ بىلەن خەبەر خالىق خېنەن ئۆلكىسىگە بېرىپ، «جىن گېڭ» دوختۇرخانىسىدا داۋالىنىۋاتقان خوتەنلىك بالىلارنىڭ ئەھۋالىنى ئۆز كۆزى بىلەن كۆرۈپ، كۆز ئالدىدىكى رېئاللىققا ئىشەنمەيلا قالدى، نېمىشقا دېگەندە، ئۇ سوڭ جاۋپۇ خوتەندىن ئېلىپ كەتكەن 22 بالىنىڭ تۆتىنى ئوبدان تونۇيتتى، ئۇ ئەينى چاغدا بۇ بالىلارنىڭ كېسىلىنى كۆرۈپ: «داۋالاپ ساقايتقىلى بولمايدۇ» دەپ يولغا سالغانىدى، ئۇ چاغدا بۇ بالىلار يەرگە دەسسەش ئەمەس، تۈزۈكمۇ ئولتۇرالمايتتى، بالىلارنىڭ بۇ دوختۇرخانىغا كېلىپلا يەرگە دەسسەپ مېڭىپ يۈرگەنلىكىنى كۆرۈپ خەبەر خالىق كۆزىگە ئىسسىق ياش ئالدى.
</S>
<S ID=24857>
ئۇ «جىن گېڭ» دوختۇرخانىسىدا مېڭە پارالىچ كېسىلىنى داۋالاش ئۇسۇلىنى ئۆگەنگەندىن كېيىن، سوڭ دوختۇرغا ھەمكارلىشىش تەكلىپىنى قويدى، سوڭ جاۋپۇ ئۇنىڭ تەكلىپىنى قوبۇل قىلدى.
</S>
<S ID=24858>
چۈنكى، سوڭ جاۋپۇ خوتەندىن قايتىپ كەلگەندىن بۇيان، يىراقتىكى كېسەللىك ئازابى تارتىۋاتقان ئاشۇ ئۇيغۇر قېرىنداشلىرىنى تېزرەك كېسەل ئازابىدىن قۇتۇلدۇرۇشنى كېچە - كۈندۈز ئويلاپ يۈرەتتى، چۈنكى، خوتەندىكى بالىلارنىڭ ئاشۇ سولغۇن چىرايلىرى، ئۆزىگە تىكىلگەن ئۈمىدلىك كۆزلىرى ئۇنىڭ كۆز ئالدىدىن بىر مىنۇتمۇ نېرى كەتمەي، ئۇنى توختاۋسىز ئازابلىماقتا ئىدى.
</S>
<S ID=24859>
ناۋادا، بۇ بالىلارنى بۇ يەرگە ئەكىلىپ داۋالاشقا توغرا كەلسە، بۇنىڭ چىقىمى بەك ئېشىپ كېتەتتى، ئۇنىڭ ئۈستىگە، كېسەل بالىلار ۋە ئاتا - ئانىلارنىڭ تاماق ئىشىمۇ دوختۇرخانىدىكىلەرگە نىسبەتەن چوڭ بىر باش ئاغرىقى ئىدى.
</S>
<S ID=24860>
ھېلىمۇ، مۇشۇ 22 بالا ۋە ئۇلارنىڭ ئاتا - ئانىلىرىنىڭ تاماق مەسىلىسىنى ھەل قىلىش ئۈچۈن، ئۇلار ئايرىم ئاشخانا، قازان - قومۇچ ۋە مەخسۇس ئاشپەز تاپىمىز دەپ خېلى كۆپ رىيازەت چەككەنىدى.
</S>
<S ID=24861>
شۇڭا، بۇ مەسىلىنى ھەل قىلىشنىڭ ئەڭ ياخشى چارىسى خوتەندە مۇشۇنداق ئورۇندىن بىرنى قۇرۇش ئىدى.
</S>
<S ID=24862>
خەبەر خالىقنىڭ ئويلىمىغان يەردىن ھەمكارلىشىش تەكلىپىنى ئوتتۇرىغا قويۇشى ئۇنىڭغا خۇددى ياغدەك ياققانىدى.
</S>
<S ID=24863>
　　خەبەر خالىق قايتىپ كېلىپ 20 كۈن ئىچىدە بالىلار پارالىچ بۆلۈمىنى قۇرۇپ، خادىم ۋە ئۈسكۈنىلەرنى سەپلىدى.
</S>
<S ID=24864>
سوڭ جاۋپۇ باشچىلىقىدىكى سەككىز دوختۇر 2015 - يىلى 10 - ئايدا قاراقاش ناھىيەسىگە كېلىپ، «لوقمان» دوختۇرخانىسىدا تەسىس قىلىنغان «خوتەن ۋىلايەتلىك ‹جىن گېڭ› بالىلار مېڭە پارالىچ كېسىلىنى داۋالاش مەركىزى»نىڭ لېنتا كېسىش مۇراسىمىغا قاتناشتى ھەم خوتەندىكى مېڭە پارالىچ كېسىلىگە گىرىپتار بولغان بالىلارغا 2 مىليون 600 مىڭ يۈەن قىممىتىدىكى سۈت پاراشوكىنى ئىئانە قىلدى، ئۇ بۇ قېتىم قايتاشىدا يەنە ئون نەچچە بالىنى دوختۇرخانىسىدا داۋالاشقا ئېلىپ كەتتى.
</S>
<S ID=24865>
　　ياردەم قىلىۋاتقانلىقىدىن تەسىرلەنگەن خەبەر خالىق ئۆز يۇرتىدىكى ئائىلىسىدە مېڭە پارالىچ كېسىلىگە گىرىپتار بولغان پەرزەنتى بار دېھقانلارنىڭ كېسەللىك سەۋەبىدىن نامراتلىشىپ كېتىۋاتقانلىقى، قىسمەن ئائىلىلەرنىڭ بالىلىرىنى داۋالىتىدىغانغا پۇلى بولمىغاچقا، داۋالىتىشنىڭ ئەڭ ياخشى مەزگىلىنى ئۆتكۈزۈۋېتىۋاتقانلىقىنى كۆزدە تۇتۇپ، 30 - 40 بالىنى ساقايتىپ، شۇ ئائىلىلەرنىڭ دەردىگە ئاز - تولا بولسىمۇ دەرمان بولۇشنى ئويلاپ بۇ مەركەزنى قۇرغانىدى، ئەمما، كۆز ئالدىدىكى رېئاللىق ئۇنىڭ ئويلىغىنىدەك بولمىدى، بۇ مەركەزنىڭ قۇرۇلغانلىقى توغرىسىدىكى خەۋەر قۇلاقتىن - قۇلاققا يېتىپ، ھەش - پەش دېگۈچە «لوقمان» دوختۇرخانىسى كېسەل بالىلارغا توشۇپ كەتتى.
</S>
<S ID=24866>
　　خەبەر خالىق بىزگە مۇنداق دېدى: ھازىر مەركىزىمىزدە ھەر قايسى جايلاردىن كەلگەن 157 بالا داۋالىنىۋاتىدۇ، يەنە ئۆچىرەت كۈتۈپ تۇرۇۋاتقىنى نۇرغۇن، بىز بۇ بالىلارنى پەيتىنى ئۆتكۈزۈۋەتمەي قۇتۇلدۇرۇپ قالساق دېگەن ئۈمىدتە ئازراق جىددىيلىشىپ قالدۇق.
</S>
<S ID=24867>
سوڭ جاۋپۇ دوختۇر ئارىلىقنى يىراق دېمەي، مىللەت ئايرىماي مېھىر - مۇھەببەت يەتكۈزگەن يەردە، بىز ئۆز قېرىنداشلىرىمىز ئۈچۈن خالىس ئەجىر قىلىپ قويساق، ئەڭ بولمىغاندا ۋىجدانىمىز، بۇرچىمىز ئالدىدا يۈز قىزارتمىغۇدەكمىز.
</S>
<S ID=24868>
　　خوتەن ۋىلايەتلىك «جىن گېڭ» بالىلار مېڭە پارالىچ كېسىلىنى داۋالاش مەركىزى قۇرۇلغاندىن بۇيان، خېنەن «جىن گېڭ» دوختۇرخانىسى بىلەن خوتەن «لوقمان» دوختۇرخانىسى داۋالاش ۋە پەرۋىش خادىملىرىنى ئۆزئارا ئالماشتۇردى ۋە ئۆزئارا ئۆگەندى.
</S>
<S ID=24869>
　　خوتەن ۋىلايەتلىك «جىن گېڭ» بالىلار مېڭە پارالىچ كېسىلىنى داۋالاش مەركىزىنىڭ مۇدىرى مەمەتئېلى مەتنىياز مۇنداق دېدى: مەن ئالتە خىزمەتدىشىم بىلەن «جىڭ گېڭ» دوختۇرخانىسىغا بېرىپ، مېڭە پارالىچ كېسىلىنى داۋالاش بويىچە بىر ئاي بىلىم ئاشۇرۇپ، ئالدىنقى ھەپتە قايتىپ كەلدىم، بىز ھازىر 3 - تۈركۈمدە بىلىم ئاشۇرۇشقا ماڭىدىغانلارنى تاللاۋاتىمىز، بىر ئايلىق ئۆگىنىش، تەجرىبە ئالماشتۇرۇش جەريانىدا ساغلاملىقنى ئەسلىگە كەلتۈرۈش تېخنىكىسى، يىڭنە سانجىپ داۋالاش، ئۇۋۇلاپ داۋالاش، كېسەللىك ئارخىپى يېزىش، ئارخىپ باشقۇرۇش جەھەتتە كۆپ تەجرىبىگە ئىگە بولدۇم.
</S>
<S ID=24870>
بۇ مەركەز قۇرۇلغاندىن بۇيان، «جىن گېڭ» دوختۇرخانىسى دوختۇرخانىمىزغا ئىككى تۈركۈمدە 11 داۋالاش ۋە پەرۋىش خادىمى ئەۋەتتى، بىزمۇ قەرەللىك بېرىپ تەربىيەلىنىپ تۇرۇۋاتىمىز.
</S>
<S ID=24871>
ھازىر، مەركىزىمىزگە قوبۇل قىلىنغانلارنىڭ كېسەللىك ئەھۋالىنى «جىن گېڭ» دوختۇرخانىسىدىكى مۇتەخەسسىسلەر توردا يىراقتىن دىياگنوز قويۇپ بېكىتىپ بېرىۋاتىدۇ، بىز شۇ دىياگنوز بويىچە داۋالاۋاتىمىز.
</S>
<S ID=24872>
　　خەبەر خالىق مۇنداق دېدى: سوڭ جاۋپۇ دوختۇرنىڭ ئىنسانپەرۋەرلىك روھى، تېببىي ئەخلاقى، ئىدىيەسى بىزنىڭ ئۆگىنىشىمىزگە ئەرزىيدۇ، ئۇنىڭ چەكسىز مېھىر - مۇھەببىتى بىزگە ئاكتىپ ئېنېرگىيە تارقاتتى، سولغۇن قەلبلەردە ئۈمىد ئۇچقۇنلىرىنى چاقناتتى، شۇنداقلا يەنە خېنەن بىلەن شىنجاڭ خەلقى ئارىسىدا مەڭگۈ ئۈزۈلمەس دوستلۇق رىشتىسى باغلىدى!!!
</S>
</TEXT>
/BODY
/DOC