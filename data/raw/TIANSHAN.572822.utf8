<DOC>
<DOCID>TIANSHAN.572822</DOCID>
<HEADER>
<CLASS>پەن – مائارىپ</CLASS>
<DATE>2016-12-19 10:22:10</DATE>
</HEADER>
<BODY>
<HEADLINE>
<S ID=65926>
جۇش ئۇرۇپ راۋاجلىنىۋاتقان تېكىچى يېزىلىق مەركىزىي مەكتەپ پۇتبول كوماندىسى
</S>
</HEADLINE>
<TEXT>
<S ID=65927>
 ئىختىيارىي مۇخبىرىمىز ئەخمەتجان ھوشۇر خەۋىرى، فوتوسى: يېقىنقى يىللاردىن بۇيان، ئاپتونوم رايون، بايىنغولىن ئوبلاستى، كورلا شەھىرى ۋە قوشنا يېزىلار ئارا ئېلىپ بېرىلغان تۈرلۈك تەنتەربىيە مۇسابىقىلىرىدە ئىزچىل ياخشى نەتىجىلەرنى قولغا كەلتۈرۈپ كېلىۋاتقان كورلا شەھىرى تېكىچى يېزىلىق مەركىزى مەكتەپ پۇتبول كوماندىسىنى زىيارەت قىلىش مەقسىتىدە 17-دېكابىر چۈشتىن بۇرۇن مۇخبىر تېكىچى يېزىلىق مەركىزىي مەكتەپكە باردى.
</S>
<S ID=65928>
 مەكتەپنىڭ مۇئاۋىن مۇدىرى ئابدۇرېھىم تىلىۋالدى مەكتەپ پۇتبول كوماندىسى توغرىسىدا توختىلىپ مۇنداق دېدى: مەكتىپىمىز پۇتبول كوماندىسى 2009-يىلى قۇرۇلغان بولۇپ، كوماندا ئەينى ۋاقىتتىكى توققۇز نەپەر ئەزادىن ھازىرغىچە تەرەققىي قىلىپ 45 نەپەر ئەزاسى بار مۇنتىزم كوماندىغا ئايلاندى.
</S>
<S ID=65929>
كوماندا ئەزالىرى بىر تەرەپتىن ئۆگىنىشنى، بىر تەرەپتىن مەشىقنى چىڭ تۇتۇپ، ياخشى ئىلگىرىلەشلەرنى قولغا كەلتۈردى ۋە تېزلا كۆزگە كۆرۈندى.
</S>
<S ID=65930>
2010-يىلى كورلا شەھىرى بويىچە ئېلىپ بېرىلغان ئوتتۇرا-باشلانغۇچ مەكتەپلەرنىڭ ياشلار-ئۆسمۈرلەر پۇتبول مۇسابىقىسىدە 1-دەرىجىگە، 2015-يىلى ئۆكتەبىردە بايىنغولىن ئوبلاستى بويىچە ئېلىپ بېرىلغان ياشلار-ئۆسمۈرلەر پۇتبول مۇسابىقىسىدە 1-دەرىجىگە، 2016-يىلى فېۋرالدا تۇرپان شەھىرىدە ئېلىپ بېرىلغان جەنۇبىي شىنجاڭ رايونى ياشلار-ئۆسمۈرلەر پۇتبول مۇسابىقىسىدە 4-دەرىجىگە، ئۆكتەبىردە بايىنغولىن ئوبلاستى بويىچە ئېلىپ بېرىلغان ياشلار-ئۆسمۈرلەر پۇتبول مۇسابىقىسىدە 2-دەرىجىگە ئېرىشتى.
</S>
<S ID=65931>
 ئىگىلىنىشىچە، مەكتەپ پۇتبول كوماندىسىنىڭ تىرېنېرلىرى ئۆز كەسپىگە بولغان ئوتتەك قىزغىنلىقى بىلەن ياشلار-ئۆسمۈرلەرنىڭ ئەقلىي، ئەخلاقىي ۋە جىسمانىي جەھەتلەردە تەڭ تەرەققىي قىلىشى ئۈچۈن قان-تەر تۆكۈپ كەلگەن، مەكتەپمۇ كوماندىنىڭ تۈرلۈك ئىشلىرىنى ھەر جەھەتتىن قوللاپ، ياخشى شارائىتلارنى يارىتىپ بەرگەن.
</S>
<S ID=65932>
مەكتەپ رەھبەرلىكى ئوقۇغۇچىلارنىڭ مەدەنىيەت دەرسلىرىنى چىڭ تۇتۇش بىلەن بىرگە، كوماندا مەشىقىنى تېخىمۇ كۈچەيتىپ ۋە مۇكەممەللەشتۈرۈپ، يەنىمۇ ياخشى نەتىجىلەرنى قولغا كەلتۈرۈش ئۈچۈن شارائىت يارىتىدىغانلىقىنى بىلدۈردى.
</S>
</TEXT>
/BODY
/DOC