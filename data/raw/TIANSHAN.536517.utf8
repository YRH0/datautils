<DOC>
<DOCID>TIANSHAN.536517</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-24 14:19:47</DATE>
</HEADER>
<BODY>
<HEADLINE>
<S ID=34539>
قاينۇقتا ‹‹قاينىغان›› پۇتبول قىزغىنلىقى 
</S>
</HEADLINE>
<TEXT>
<S ID=34540>
قۇربانجان تۇرسۇن
</S>
<S ID=34541>
    چاپچال ناھىيەسىنىڭ قاينۇق يېزىسىدىكى ھەر مىللەت ئاممىنىڭ مەدەنىيەت – تەنتەربىيە پائالىيەتلىرىگە بولغان قىزغىنلىقى، بولۇپمۇ پۇتبولغا بولغان ئىشتىياقى ئالاھىدە يۇقىرى. بۇ يېزا يېقىنقى يىللاردىن بۇيان زامانىۋى مەدەنىيەتنى يېتەكچى قىلىشتا چىڭ تۇرۇپ، مەبلەغ ۋە شارائىت جەھەتتىكى قىيىنچىلىقلارنى يېڭىپ، مەدەنىيەت – تەنتەربىيە تۈرلىرى، بولۇپمۇ پۇتبول تەنھەرىكىتىنى تەرەققىي قىلدۇرۇپ، ئىتتىپاقلىق، ئىناقلىقنى ئىلگىرى سۈردى.
</S>
<S ID=34542>
    ئۆلچەملىك مەيداننىڭ بولماسلىقى بۇ يېزىنىڭ مەدەنىيەت – تەنتەربىيە ئىشلىرىنىڭ ساغلام تەرەققىياتىنى چەكلەپ كېلىۋاتاتتى. بۇ يېزا بۇ قىيىنچىلىقنى ھەل قىلىش ئۈچۈن 6 مىليون 200 مىڭ يۈەن تۈر مەبلىغىنى قولغا كەلتۈرۈپ، كەنت دەرىجىلىك ئۈلگىلىك مەدەنىيەت – تەنتەربىيە مەركىزى چوڭبۇلاق مەدەنىيەت – تەنتەربىيە مەركىزىنى قۇردى. بۇنىڭدىن باشقا جياڭسۇ ئۆلكىسى يەنچىڭ شەھىرىنىڭ 17 مىليون يۈەن مەبلەغ سېلىشى بىلەن يېزىنىڭ غەربىي شىمالىدا ئۆلچەملىك ئۆسمۈرلەر پۇتبول مەيدانى، پائالىيەت سەھنىسى، قول ھۈنەر – سەنئەت بۇيۇملىرى ئاساسىدا ‹‹تارانچى مەدەنىيەت يېشىل كارىدورى›› بەرپا قىلدى. يېزا بويىچە ئىككى ئورۇنغا زامانىۋى، ئۆلچەملىك تەنتەربىيە مەيدانى ياسىلىپ، يېزىلىق مەدەنىيەت پونكىتى قارىمىقىدا ‹‹دېھقان – چارۋىچى پۇتبولچىلار جەمئىيىتى›› قۇرۇلۇپ، كەنت، مەھەللىلەردىكى پۇتبولغا قىزىقىدىغان ياشلارنى ئاساس قىلغان 12 پۇتبول كوماندىسى تەشكىللەندى، ھازىر پۇتبول كوماندا ئەزالىرى 300دىن ئاشىدىغان بولۇپ، كوماندا ئەزالىرى ئىچىدە ئوقۇتقۇچىلارمۇ، دېھقانلارمۇ، يېزا، كەنت كادىرلىرىمۇ بار. ھازىر يېزىدا قەرەللىك ھالدا پۇتبول ۋە باشقا تەنتەربىيە مۇسابىقىلىرى، ئەدەبىيات – سەنئەت پائالىيەتلىرى ئۆتكۈزۈلمەكتە.
</S>
<S ID=34543>
    قاينۇق يېزىلىق مەركىزىي باشلانغۇچ مەكتەپنىڭ تەنتەربىيە ئوقۇتقۇچىسى جۈرئەت مۆسۈت مۇنداق دېدى: پۇتبول تەنھەرىكىتى يېزىمىزدا ناھايىتى ئومۇملاشقان، ئىلگىرى شارائىت ياخشى بولمىغاچقا، توپا – شېغىللىق مەيداندا توپ تېپەتتۇق. ھازىر شارائىتىمىز ياخشىلاندى، يېزىمىزدا ھازىر ئۆلچەملىك پۇتبول مەيدانىدىن ئىككىسى بار بولدى، تەنھەرىكەتچىلەرنىڭ روھىي كەيپىياتى كۆتۈرەڭگۈ، ئاممىنىڭ قىزغىنلىقى يۇقىرى.
</S>
<S ID=34544>
    قاينۇق يېزىسىنىڭ باشلىقى تۇرسۇنمۇھەممەت ئابدۇرېھىم مۇنداق دېدى: يېزىمىزدا پۇتبول مۇسابىقىسى، خەلقئارالىق شاھمات مۇسابىقىسى، يۇمۇر سۆزلەش مۇسابىقىسى قاتارلىق بىر قاتار مۇسابىقە پائالىيەتلىرىنى ئۇيۇشتۇرۇش ئارقىلىق ئاممىنى زىچ ئىتتىپاقلاشتۇرۇپ، ‹‹ئەسەبىيلىكنى تۈگىتىش››، ‹‹مىللەتلەر ئىتتىپاقلىقى ۋە ئىناقلىقىنى ئىلگىرى سۈرۈش›› تەشۋىقات – تەربىيەسىنى كۈچەيتىپ، ئاممىغا ئاكتىپ ئېنېرگىيە تارقاتتۇق. ھازىر يېزىمىزدا مۇسابىقە ئۆتكۈزۈلسىلا ئامما ئاكتىپلىق بىلەن قاتنىشىدۇ. يېزىمىزدا تېخى چەجە يېڭى كەنتىنىڭ قۇرۇلۇشىغا ئىقتىسادىي ياردەم بېرىپ كېلىۋاتقان يەنچىڭ شەھىرى نامىدا تەشكىللەنگەن ‹‹يەنچىڭ پۇتبول كوماندىسى›› بار. بۇلتۇردىن باشلاپ بىز يەنە ئىلى قورغاس كەسپىي ئالىي تېخنىكومى بىلەن دوستلۇق ئورنىتىپ، مىللەتلەر ئىتتىپاقلىقى تېمىسىدىكى دوستلۇق پۇتبول مۇسابىقىسىنى قەرەللىك ئۆتكۈزۈپ كېلىۋاتىمىز. مۇسابىقىدە ئۇيغۇر، خەنزۇ، شىبە، قازاق، خۇيزۇ قاتارلىق مىللەتلەردىن تەشكىل تاپقان كوماندا ئەزالىرى دوستلۇق ۋە ئالاقىنى چوڭقۇرلاشتۇردى. پۇتبول تەنھەرىكىتى قاينۇق خەلقىنىڭ غەيرىتىنى ئاشۇردى، ئىشلەپچىقىرىش، تۇرمۇشىدا زور ئۆزگىرىشلەرنى بارلىققا كەلتۈردى. قاينۇق پۇتبول كوماندىسى ئوبلاست دەرىجىلىك مۇسابىقىلەردىمۇ ئەلا نەتىجىلەرنى قولغا كەلتۈردى. قاينۇق ئۆسمۈرلەر پۇتبول كوماندىسى ئاپتونوم رايونىمىز بويىچە خوتەندە ئۆتكۈزۈلگەن پۇتبول مۇسابىقىسىدە 3 – لىكنى قولغا كەلتۈردى. ئوبلاستقا بىۋاسىتە قاراشلىق جايلار بويىچە تەشكىللەنگەن ئىستۇدېنتلار پۇتبول مۇسابىقىسىدە قاينۇق ئىستۇدېنتلار پۇتبول كوماندىسى 1 – لىكنى قولغا كەلتۈرگەندىن باشقا، بۇ يىل قاينۇق تولۇقسىز، باشلانغۇچ مەكتەپ قىز – ئوغۇللار پۇتبول كوماندىلىرى ناھىيەمىز بويىچە ئۆتكۈزۈلگەن تۆت تۈردىكى مۇسابىقىنىڭ ھەممىسىدە 1 – لىكنى، تولۇقسىز ئوتتۇرا مەكتەپ ئوغۇللار پۇتبول كوماندىسى ئىلى ئوبلاستى بويىچە 2 – لىكنى قولغا كەلتۈردى. 
</S>
</TEXT>
/BODY
/DOC