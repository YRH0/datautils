<DOC>
<DOCID>TIANSHAN.533820</DOCID>
<HEADER>
<CLASS>مەملىكەت</CLASS>
<DATE>2016-07-11 11:07:48</DATE>
</HEADER>
<BODY>
<HEADLINE>
<S ID=32583>
‹‹دۈشمەننىڭ ئارقا سېپىگە ئۆتۈپ، ياپون ئالۋاستىلىرىنى چېگرادىن قوغلاپ چىقىرايلى››
</S>
</HEADLINE>
<TEXT>
<S ID=32584>
كومپارتىيە رەھبەرلىكىدىكى تۇنجى ياپون باسقۇنچىلىرىغا قارشى تۇرۇش دۈشمەن ئارقا سېپىدىكى تايانچ بازىسى توغرىسىدا
</S>
<S ID=32585>
   بۇددا دىنىنىڭ مۇقەددەس جايى بولغان ۋۇتەيشەن تېغىدا قەد كۆتۈرۈپ تۇرغان بەش چوققا بار، بۇ چوققىلار ئايلانما ھالەتتە قاتار تۇرىدۇ. ياپون باسقۇنچىلىرىغا قارشى ئۇرۇش مەزگىلىدە، جۇڭگو كوممۇنىستىك پارتىيەسى فۇپىڭ ۋە ۋۇتەينى مەركەز قىلىپ، تۇنجى ياپون باسقۇنچىلىرىغا قارشى تۇرۇش دۈشمەن ئارقا سېپىدىكى تايانچ بازىسى سەنشى – چاخار – خېبېي ياپون باسقۇنچىلىرىغا قارشى تۇرۇش تايانچ بازىسىنى قۇردى. بۇ ‹‹ياپون باسقۇنچىلىرىغا قارشى تۇرۇش دۈشمەن ئارقا سېپىدىكى ئۈلگىلىك بازا ۋە بىرلىك سەپ ئۈلگە رايونى›› ئۆتكۈر خەنجەرگە ئوخشاش دۈشمەننىڭ يۈرىكىگە سانجىلدى.
</S>
<S ID=32586>
   1937 – يىلى 7 – ئايدا، لۇگۇچياۋ ۋەقەسى پارتلىغاندىن كېيىن، 8 – ئارمىيەنىڭ 115 – شىسى شىمالىي جۇڭگودىكى ياپون باسقۇنچىلىرىغا قارشى تۇرۇش ئالدىنقى سېپىگە ئاتلاندى. ‹‹پىڭشىڭگۈەندىكى تۇنجى ئۇرۇشنىڭ داڭقى جاھانغا پۇر كەتتى››. ياپون باسقۇنچىلىرىغا قارشى ئۇرۇش باشلانغاندىن كېيىنكى تۇنجى غەلىبىنى قولغا كەلتۈرگەندىن كېيىن، 115 – شىنىڭ ئاساسىي كۈچى جەنۇبقا يۈرۈش قىلىپ، سەنشىنىڭ غەربىي جەنۇبىغا ئىلگىرىلىدى، لېكىن سىياسىي كومىسسار نيې رۇڭجېن رەھبەرلىكىدىكى 115 – شىنىڭ بىر قىسمى ۋە ئارمىيە، ھۆكۈمەت كادىرلىرىدىن بولۇپ 3000 دىن ئارتۇق كىشى ۋۇتەيشەن تېغى رايونىغا جايلىشىپ، ياپون باسقۇنچىلىرىغا قارشى تۇرۇش دۈشمەن ئارقا سېپىدىكى تايانچ بازىنى قۇرۇشقا كۈچىدى.
</S>
<S ID=32587>
   1937 – يىل 11 – ئاينىڭ 7 – كۈنى، فۇپىڭ ۋە ۋۇتەينى مەركەز قىلغان سەنشى – چاخار – خېبېي ھەربىي رايونى قۇرۇلدى، نيې رۇڭجېن قوماندان قوشۇمچە سىياسىي كومىسسارلىققا تەيىنلەندى.
</S>
<S ID=32588>
   1938 – يىل 1 – ئاينىڭ 10 – كۈنى، سەنشى – چاخار – خېبېي چېگرا رايونى ئارمىيە، ھۆكۈمەت، خەلق قۇرۇلتىيى خېبېي ئۆلكىسىنىڭ فۇپىڭ ناھىيەسىدە ئېچىلدى، يىغىنغا كومپارتىيە ئەزالىرى، گومىنداڭ پارتىيەسى ئەزالىرى، ياپون باسقۇنچىلىرىغا قارشى ھەر قايسى قىسىم ۋە ياپون باسقۇنچىلىرىغا قارشى ئاممىۋى تەشكىلاتلارنىڭ ۋەكىللىرى، ئىشچىلار، دېھقانلار، ئاڭلىق مۆتىۋەرلەر ۋە كاپىتالىستلار ۋەكىللىرى، موڭغۇل، خۇيزۇ، زاڭزۇ قاتارلىق ئاز سانلىق مىللەت ۋەكىللىرى، شۇنداقلا ۋۇتەيشەن تېغى بۇتخانىسىنىڭ راھىبلىرى، لاما قاتارلىق 140تىن ئارتۇق كىشى چېگرا رايوندىكى 30 نەچچە ناھىيەدىكى ئاممىغا ۋاكالىتەن قاتناشتى. يىغىندا، سەنشى – چاخار – خېبېي چېگرا رايونى مەمۇرىي كومىتېتى دېموكراتىك سايلام ئارقىلىق قۇرۇلدى. بۇ كوممۇنىستىك پارتىيە رەھبەرلىكىدىكى تۇنجى دۈشمەن ئارقا سېپىدىكى بىرلىك سەپ خاراكتېرىگە ئىگە ياپون باسقۇنچىلىرىغا قارشى دېموكراتىك ھاكىمىيەت ئىدى، ئۇ ئېلان قىلغان ۋە يولغا قويغان تۈرلۈك سىياسەت – پەرمانلار ئىجتىمائىي تەرتىپنى مۇقىملاشتۇرۇپ، گومىنداڭ ئارمىيەسى مەغلۇپ بولۇپ چېكىنگەن ۋە ھاكىمىيەت ئاغدۇرۇۋېتىلگەندىن كېيىن كۆرۈلگەن قالايمىقان ۋەزىيەتنى تۈپتىن ئۆزگەرتىپ، ياپون باسقۇنچىلىرىغا قارشى دۈشمەن ئارقا سېپىدىكى كۈچلەرنىڭ تېز راۋاجلىنىشىغا تۈرتكە بولدى.
</S>
<S ID=32589>
   1938 – يىلى 11 – ئايدا، ج ك پ مەركىزىي كومىتېت سەنشى – چاخار – خېبېي شۆبە بىيۇروسى قۇرۇلدى، بىيۇرو ج ك پ مەركىزىي كومىتېتى ۋە شىمالىي بىيۇروغا ۋاكالىتەن، چېگرا رايوندىكى پارتىيە، ھۆكۈمەت، ئارمىيە ۋە ئاممىۋى خىزمەتكە ئومۇميۈزلۈك رەھبەرلىك قىلدى. شۇ يىلنىڭ ئاخىرىدا، سەنشى – چاخار – خېبېي ياپون باسقۇنچىلىرىغا قارشى تۇرۇش تايانچ بازىسى 70 نەچچە ناھىيە، 12 مىليوندىن ئارتۇق ئاھالە، 100 مىڭچە قوراللىق كۈچكە ئىگە بولدى.
</S>
<S ID=32590>
   سەنشى – چاخار – خېبېي ياپون باسقۇنچىلىرىغا قارشى تۇرۇش تايانچ بازىسىنىڭ قۇرۇلۇشى ۋە راۋاجلىنىشى ياپونىيە ئارمىيەسىنى خېلىلا چۆچۈتتى. ئۇلار شىمالىي جۇڭگودا ھەربىي، سىياسەت، ئىقتىساد، مەدەنىيەت ئۆزئارا بىرلەشتۈرۈلگەن ‹‹ئومۇمىي كۈچ ئۇرۇشى›› تاكتىكىسىنى قوللىنىپ، ‹‹ئامانلىقنى كۈچەيتىش ھەرىكىتى››نى ئۇدا بەش قېتىم ئىلگىرى سۈرۈپ، سەنشى – چاخار – خېبېي ياپون باسقۇنچىلىرىغا قارشى تۇرۇش تايانچ بازىسىغا قارىتىلغان رەھىمسىزلەرچە ‹‹تازىلاش››، ‹‹يۇتۇۋېتىش›› ھەرىكىتىنى قوللاندى. ياپونىيە ئارمىيەسى يەنە كىشىنى چۆچۈتىدىغان بىر قاتار پاجىئەلەرنى سادىر قىلىپ، ‹‹كۆيدۈرۈش، ئۆلتۈرۈش، بۇلاش›› سىياسىتىنى يولغا قويۇپ، ‹‹ئادەمسىز رايون›› بەرپا قىلدى، بۇنىڭ بىلەن، سەنشى – چاخار – خېبېي ياپون باسقۇنچىلىرىغا قارشى تۇرۇش تايانچ بازىسى جاپالىق مەزگىلگە قەدەم قويدى.
</S>
<S ID=32591>
   بۇنداق ۋەزىيەتتە، سەنشى – چاخار – خېبېي بىيۇروسى بىلەن سەنشى – چاخار – خېبېي ھەربىي رايونى ج ك پ مەركىزىي كومىتېتى ۋە مەركىزىي ھەربىي كومىتېتنىڭ دۈشمەن ئارقا سېپىدە ياپون باسقۇنچىلىرىغا قارشى ئۇرۇش قىلىشتا چىڭ تۇرۇش، ياپون باسقۇنچىلىرىغا قارشى مىللىي بىرلىك سەپنى مۇستەھكەملەش ۋە كېڭەيتىش فاڭجېن – سىياسىتىنى ئىجرا قىلىپ، ‹‹ئۈچلۈك تۈزۈم›› ھاكىمىيىتى ئورنىتىپ، قوشۇننى سەرخىللاشتۇرۇش، مەمۇرىي ئورۇنلارنى ئىخچاملاش، ئىجارە ھەققى ۋە ئۆسۈمنى كېمەيتىش ئۇسۇلىنى يولغا قويۇپ، ئىشلەپچىقىرىشنى راۋاجلاندۇردى. شۇنىڭ بىلەن بىللە، ياپون باسقۇنچىلىرىغا قارشى تۇرۇش تايانچ بازىسىدا ئاساسىي قىسىمنى يەرلىكلەشتۈرۈپ، يەرلىك قىسىم، ئاساسىي قىسىم ۋە خەلق ئەسكەرلىرىنى بىرلەشتۈرۈش ئۇسۇلىنى كۈچەيتىپ، ‹‹دۈشمەن ئىلگىرىلىسە، بىزمۇ ئىلگىرىلەش››، ‹‹دۈشمەن ئارقا سېپىگە ئىچكىرىلەپ كىرىش››، ‹‹دۈشمەننى سىقىپ چىقىرىش›› قاتارلىق ھەربىي ئۇرۇش فاڭجېنلىرىنى قوللاندى.
</S>
<S ID=32592>
   ئېگىز تاغلاردا، قويۇق ئورمانلىقلاردا، كەڭ كەتكەن قوناقلىق ۋە قومۇشلۇقلاردا، كومپارتىيە رەھبەرلىكىدىكى ياپون باسقۇنچىلىرىغا قارشى قوراللىق كۈچلەر ياپون باسقۇنچىلىرى ئاڭلىسا قورقۇپ لاغ – لاغ تىترەپ كېتىدىغان قۇشقاچ ئۇرۇشى، لەخمە ئۇرۇشى، مىنا ئۇرۇشى قاتارلىق ئۇرۇش تاكتىكىلىرىنى ۋۇجۇدقا كەلتۈردى.
</S>
<S ID=32593>
   1945 – يىلى 5 – ئايدا، سەنشى – چاخار – خېبېي بازىسىدىكى ئارمىيە ۋە خەلق ج ك پ مەركىزىي كومىتېتىنىڭ ‹‹ياپونىيە ۋە قورچاق ئارمىيەنى ئاجىزلاشتۇرۇپ، ئۆز ئارمىيەمىزنى راۋاجلاندۇرۇش، دۈشمەن ئىشغالىيىتىدىكى رايوننى كىچىكلىتىپ، ئازاد رايوننى كېڭەيتىش›› فاڭجېنىغا ئاساسەن، ياپونىيە ۋە قورچاق ئارمىيەگە كەڭ كۆلەملىك يازلىق ھۇجۇم قوزغاپ، ئىلگىرى – كېيىن بولۇپ جەنۇبىي چاخار ئۇرۇشى، يەنبېي ئۇرۇشى، زىياخې ئۇرۇشى، داچىڭخې ئۇرۇشى، رېخې – لياۋنىڭ ئۇرۇشى قوزغاپ، ياپونىيە ۋە قورچاق ئارمىيەدىن 20 مىڭدىن ئارتۇق ئەسكەرنى يوقىتىپ، ئازاد رايوننى كېڭەيتتى، دۈشمەننى تۆمۈريول بويلىرى ۋە ئاساسلىق شەھەرلەرگە چېكىندۈردى.
</S>
<S ID=32594>
   1945 – يىلى 8 – ئايدا، سەنشى – چاخار – خېبېي ھەربىي رايونى ئاممىنىڭ قوللىشى بىلەن، ياپونىيە ۋە قورچاق ئارمىيەگە كەڭ كۆلەملىك قايتۇرما ھۇجۇمغا ئۆتتى: بىر قىسمى داتۇڭ، فېڭجېن قاتارلىق شەھەرلەرنى قايتۇرۇۋالدى، بىر قىسمى تەييۈەنگە ھۇجۇم قىلىپ، بىر قىسمى بېيپىڭنى مۇھاسىرىگە ئېلىپ، بىر قىسمى جاڭجياكۇ، جاڭبېي، دولۈن، گۇيۈەنگە، بىر قىسمى تاڭشەن، چىنخۇاڭداۋ قاتارلىقلارغا ھۇجۇم قىلدى، يەنە بىر قىسمى تيەنجىن، تاڭگۇغا ۋە شىجياجۇاڭ، باۋدىڭغا ھۇجۇم قىلىپ، 70 نەچچە شەھەرنى قايتۇرۇۋېلىپ، غەربتە داتۇڭ – فۇجۇ تۆمۈريولىغىچە، شەرقتە بوخەي دېڭىزى ۋە جىڭجۇغىچە، جەنۇبتا شىجياجۇاڭ – تەييۈەن تۆمۈريولى ۋە شىجايجۇاڭ – دېجۇ تۆمۈريولىغىچە، شىمالدا دولۈن ۋە چىفېڭغىچە بولغان نۇرغۇن رايوننى ئازاد قىلىپ، سەنشى – چاخار – خېبېي بازىسى بىلەن سەنشى – سۈييۈەن، سەنشى – خېبېي – شەندۇڭ – خېنەن، شەندۇڭ بازىسى ۋە شەرقىي شىمال ئازاد رايونىنى تۇتاشتۇردى.
</S>
<S ID=32595>
   ‹‹دۈشمەن ئارقا سېپىگە ئۆتۈپ، ياپون ئالۋاستىلىرىنى چېگرادىن قوغلاپ چىقىرايلى. بوران – چاپقۇندىن قورقمايلى؛ دۈشمەن ئارقا سېپىگە ئۆتۈپ، ئۇشتۇمتۇت ھۇجۇم قىلايلى؛ بۈگۈن بىر كەنتنى، ئەتە بىر شەھەرنى قايتۇرۇۋالايلى. ياپون ئالۋاستىلىرىنى ئالاقزادە قىلىپ تىرىپىرەن قىلىۋېتەيلى›› دېگەن چاقىرىق ئاستىدا سەنشى – چاخار – خېبېي بازىسىدىن باشلاپ، دۈشمەن ئارقا سېپىدىكى بازىلار ئۇچقۇندىن يانغىن شەكىللەندۈرۈپ، ياپون باسقۇنچىلىرىغا قارشى ئۇرۇشنىڭ غەلىبىسىنى قولغا كەلتۈرۈشكە غايەت زور تۆھپە قوشتى.
</S>
<S ID=32596>
شىنخۇا ئاگېنتلىقى
</S>
</TEXT>
/BODY
/DOC