<DOC>
<DOCID>TIANSHAN.494252</DOCID>
<HEADER>
<CLASS>شىنجاڭ</CLASS>
<DATE>2016-01-29 12:41:10</DATE>
</HEADER>
<BODY>
<HEADLINE>
<S ID=7611>
قار–مۇز تەنھەرىكىتىدە كۈچلۈك رايون قۇرۇشتا يول ئالدىمىزدا
</S>
</HEADLINE>
<TEXT>
<S ID=7612>
  فەن خوڭيى
</S>
<S ID=7613>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى تۈگىمەي تۇرۇپلا نۇرغۇن ئالقىشقا ئېرىشتۇق.
</S>
<S ID=7614>
دۆلەت تەنتەربىيە باش ئىدارىسى قىشلىق تەنھەرىكەتنى باشقۇرۇش مەركىزى تېز مۇز تېيىلىش بۆلۈمىنىڭ باشلىقى جياڭ شىسەي: دۆلىتىمىزدە ئاخىرى ئېگىزلىكتىكى يېڭى بىر مۇز مەيدانى بارلىققا كەلدى؛ يېڭى بىر تېز مۇز تېيىلىش كۈچى غەربىي رايوندا قەد كۆتەردى، ئۇ بولسىمۇ شىنجاڭ ۋەكىللەر كوماندىسى؛ يېڭى بىر تۈركۈم ماھىرلار دەسلەپكى قەدەمدە كۆزگە كۆرۈندى؛ يېڭى بىر پىلان يولغا قويۇلماقتا، ئۇ بولسىمۇ چاقلىق كانكىدىن تېز مۇز تېيىلىشقا ئۆزگىرىش... ››، دەپ ئارقا – ئارقىدىن يەتتە ‹‹يېڭى›› دېگەن سۆزنى ئىشلىتىپ قىشلىق تەنھەرىكەت مۇسابىقىسىنى تەرىپلىدى، ئۇنىڭ بۇ سۆزلىرى كىشىلەرگە زور ئىلھام بولدى.
</S>
<S ID=7615>
شۇنىڭ بىلەن بىللە، شىنجاڭلىقلاردا قار – مۇزدا كۈچلۈك رايون قۇرۇشتىن ئىبارەت ئۇلۇغۋار ئارزۇ پەيدا قىلدى.
</S>
<S ID=7616>
    ‹‹جۇڭگونىڭ يېڭى قار – مۇز تەنھەرىكىتى مەركىزى››، ‹‹جۇڭگو قار – مۇز تەنھەرىكىتىنىڭ يېڭى بىر قۇتۇبى››، دەپ تەرىپلىنىپ كەلگەن شىنجاڭنىڭ قار – مۇزدا كۈچلۈك رايون بولۇشىغا قانچىلىك ۋاقىت قالدى؟
</S>
<S ID=7617>
قار – مۇز تەنھەرىكىتىنى قانات يايدۇرۇش ئۈچۈن، ئاز دېگەندە تۆۋەندىكى ئەڭ ئاساسىي تۆت زۆرۈر شەرتنى ھازىرلاش كېرەك: قار – مۇز بايلىقى، قار – مۇز كەسپى، ئامما قاتنىشىش، مۇنەۋۋەر تەنھەرىكەتچىلەر بولۇش.
</S>
<S ID=7618>
قارىغاندا ئىككى چوڭ ئىشنى چوقۇم قىلىش كېرەك ئىكەن.
</S>
<S ID=7619>
    بىرىنچىدىن، ياخشى قار – مۇز بايلىقىدىن پايدىلىنىپ، قار – مۇز كەسپىنى كۈچەيتىش كېرەك.
</S>
<S ID=7620>
تەنتەربىيە كەسپىنىڭ تەرەققىيات سەۋىيەسى بىر رايوننىڭ تەنتەربىيەسىنىڭ كۈچلۈك بولغان – بولمىغانلىقىغا باھا بېرىدىغان مۇھىم ئۆلچەم. تەنتەربىيە كەسپى تەرەققىي قىلغاندىلا، ئاۋام تەنتەربىيە ھەرىكىتىنىڭ شارائىتى ۋە پۇرسىتىنى ھازىرلىغىلى، ھەتتا ياراتقىلى بولىدۇ ھەم تەنتەربىيە ھەرىكىتىنى كېڭەيتىپ، ئۇنىڭ چەكسىز جەلپكارلىقىنى تولۇق نامايان قىلىپ، تېخىمۇ كۈچلۈك جەلپ قىلىش كۈچىنى ئاشۇرغىلى بولىدۇ.
</S>
<S ID=7621>
دۆلىتىمىزنىڭ 2022 – يىللىق قىشلىق ئو ت م نى ئۆتكۈزۈشنى ئىلتىماس قىلىشىنىڭ مۇۋەپپەقىيەتلىك بولۇشى بىلەن، ‹‹سوغۇق بايلىق››، ‹‹ئاق رەڭلىك ئىقتىساد›› بىر مەھەل قىزىق سۆز بولۇپ قالدى.
</S>
<S ID=7622>
بۇ نۆۋەتلىك قىشلىق تەنھەرىكەت مۇسابىقىسىنىڭ ئاپتونوم رايونىمىزدا مۇۋەپپەقىيەتلىك ئۆتكۈزۈلۈشى بىلەن، ئاپتونوم رايونىمىزدىكى ھەر مىللەت ئامما دۆلىتىمىزنىڭ ‹‹300 مىليون كىشىنى قار – مۇز تەنھەرىكىتىگە قاتناشتۇرۇش›› ۋە ‹‹شىمالىنىڭ قار – مۇز تەنھەرىكىتىنى جەنۇبتا قانات يايدۇرۇش، غەربكە كېڭەيتىش›› ئىستراتېگىيەسىنى تېخىمۇ چوڭقۇر تونۇپ يەتتى، قار – مۇز تەنھەرىكىتىنى قىزغىن سۆيۈش ھېسسىياتى قوزغىتىلدى، بۇنىڭ بىلەن قار – مۇز تەنھەرىكەت مەيدانى ۋە يۈرۈشلۈك ئەسلىھەلەرگە بولغان ئېھتىياج تېخىمۇ ئاشىدۇ.
</S>
<S ID=7623>
بۇ زور ئېھتىياج يېمەك – ئىچمەك، ياتاق، قاتناش، ساياھەتچىلىك، مال سېتىۋېلىش ۋە كۆڭۈل ئېچىش قاتارلىق كۆپ خىل ئامىللارنى ئۆز ئىچىگە ئالىدۇ.
</S>
<S ID=7624>
قار – مۇز ساياھەتچىلىكى، قار – مۇز تەنھەرىكىتى، قار – مۇز مەدەنىيىتى، قار – مۇز تەنھەرىكىتىگە مەبلەغ سېلىش ۋە مەبلەغ يۈرۈشلەشتۈرۈش قاتارلىق تۈرلەردە بىۋاسىتە ياخشى يۈزلىنىش پەيدا قىلىدۇ.
</S>
<S ID=7625>
شىنجاڭنىڭ قار – مۇز ئىقتىسادى مۆلچەرلىگۈسىز، شۇڭا، ئۆز جايىنىڭ ئالاھىدىلىكىگە ئاساسەن، قار – مۇز ساياھىتىگە خاس مەدەنىيەت مەھسۇلاتلىرىنى ئېچىش، داڭلىق ماركا يارىتىشقا ئەھمىيەت بېرىش كېرەك.
</S>
<S ID=7626>
مەسىلەن: مۇدەنجياڭ شەھىرى قارلىق شەھەر قەلئەسىنى سەيلى قىلىش، جۇڭگو قار يۇرتىدىن بەھرىلىنىش، ئورمان ئېغىزىدىكى قىراۋنىڭ پەيزىنى سۈرۈش، ئېگىز تاغدا چاڭغا تېيىلىپ ئويناش، چەكسىز ئورمان – قارلىق دالىغا ئاتلىنىش قاتارلىق قار – مۇز ساياھەتچىلىك مەھسۇلاتلىرىنى ياراتقان، بۇ ئىنتايىن ياخشى ئۆرنەك بولالايدۇ.
</S>
<S ID=7627>
شىنجاڭنىڭ مول قار – مۇز بايلىقى، يىپەك يولى ئىقتىساد بەلبېغىنىڭ ئەۋزەللىكى ۋە كۆپ مەنبەلىك مەدەنىيەتنىڭ جەلپكارلىقىنى ئېچىپ پايدىلىنىشتا يوشۇرۇن كۈچى ئىنتايىن زور.
</S>
<S ID=7628>
    ئىككىنچىدىن، ئىشنى بالىلاردىن باشلاش كېرەك.
</S>
<S ID=7629>
بالىلارنى سەپەرۋەر قىلىپ، بالىلار ئارىسىدىن ياخشى مايسىلارنى تاللاپ چىقىپ، تالانتلىق قار – مۇز تەنھەرىكەت ئىختىساسلىقلىرىنى تەربىيەلەپ چىقىش كېرەك.
</S>
<S ID=7630>
ئىشنى بالىلاردىن باشلىغاندا، ئاممىنىڭ قار – مۇز تەنھەرىكىتىگە ئۇزاققىچە قاتنىشىش ئاكتىپچانلىقىنى قوزغىغىلى، قار – مۇز تەنھەرىكىتىنىڭ شادلىقىدىن بەھرىمەن بولغىلى ۋە ئىرادىنى تاۋلىغىلى بولىدۇ.
</S>
<S ID=7631>
بۇ، نۇرغۇن ئاتا – ئانىنىڭ بالىلىرىنى قار – مۇز مەيدانىغا ئاپىرىشتىكى مەقسىتى، شۇنداقلا قار – مۇز تەنھەرىكىتىنىڭ ئامما ئارىسىدىكى ئاساسىنىڭ بارغانسېرى چوڭقۇر بولۇشىدىكى ئاساسلىق سەۋەبى.
</S>
<S ID=7632>
شۇنداق دېيىشكە بولىدۇكى، ئىشنى بالىلاردىن باشلاش نۇرغۇن كىشىنى قار – مۇز تەنھەرىكىتىگە قاتناشتۇرۇشتىكى مۇقەررەر يول بولىدۇ.
</S>
<S ID=7633>
ئىشنى بالىلاردىن باشلىغاندا، مۇنەۋۋەر قار – مۇز تەنھەرىكەتچىلەرنى تاللاش پۇرسىتىگە ئىگە بولغىلى بولىدۇ.
</S>
<S ID=7634>
ماھارەت تەنتەربىيەسىگە نىسبەتەن ئېيتقاندا، ياشلىق كەلگۈسى ۋە ئۈمىدتىن دېرەك بېرىدۇ، ئۇنىڭ ئۈستىگە قاتناشقان ئادەم قانچە كۆپ بولسا، ھەر دەرىجىلىك كوماندىلارنىڭ تاللاش دائىرىسى شۇنچە كەڭ بولىدۇ، ئۆلكە كوماندىلىرى، دۆلەت كوماندىسىنىڭ سەۋىيەسىمۇ شۇنچە يۇقىرى بولىدۇ.
</S>
<S ID=7635>
خۇددى ئېھرامغا ئوخشاش، تەكتى قانچە كەڭ بولسا، ئېھرامنىڭ چوققىسى شۇنچە ئېگىز بولىدۇ.
</S>
<S ID=7636>
بىز تېخىمۇ كۆپ بالىلارنىڭ قار – مۇز تەنھەرىكىتىنى تونۇشىغا پۇرسەت يارىتىپ بېرىپ، ئۇنىڭ ئاكتىپ كۈچىنى ھېس قىلىپ، ئۇنى ياخشى كۆرۈشىگە شارائىت يارىتىپ بېرىشىمىز كېرەك.
</S>
<S ID=7637>
ئاپتونوم رايونىمىز ھازىر ئىشنى بالىلاردىن باشلىدى، مەسىلەن: ‹‹مۇزدا ئۈلگە كۆرسىتىش مەكتىپى››دىن 500 نى، ‹‹قاردا سىناق نۇقتا قىلىش مەكتىپى››دىن 100 نى قۇرماقچى بولدى، بۇ مەكتەپلەر دۆلىتىمىزگە زور بىر تۈركۈم قار – مۇز تەنھەرىكىتى ئىختىساسلىقلىرىنى يېتىشتۈرۈپ بېرىپلا قالماستىن، يەنە شىنجاڭنىڭ قار – مۇز تەنھەرىكىتىنىڭ تەسىر كۈچىنى زور دەرىجىدە ئاشۇرىدۇ.
</S>
<S ID=7638>
ئىشنى بالىلاردىن باشلاپ، ئاۋام قاتلىمىدا قار – مۇز تەنھەرىكىتىنى ئىلگىرى سۈرۈپ، قار – مۇز تەنھەرىكىتىدە كۈچلۈك رايون قۇرۇشنى ئەمەلگە ئاشۇرۇشتا پۈتمەس – تۈگىمەس ھەرىكەتلەندۈرگۈچ كۈچكە ئىگە بولالايمىز.
</S>
<S ID=7639>
    مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى ئاپتونوم رايونىمىزنىڭ قار – مۇز تەنھەرىكىتىدە كۈچلۈك رايون قۇرۇشىنى ئەمەلگە ئاشۇرۇشىغا ياخشى تەرەققىيات مەزگىلىنى ئېلىپ كەلدى، كۆڭلىمىزگە ئارزۇلارنى پۈكۈپ، ئالغا قاراپ دادىل قەدەم تاشلايلى.
</S>
<S ID=7640>
‏    
</S>
</TEXT>
/BODY
/DOC