<DOC>
<DOCID>TIANSHAN.521589</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-06 15:27:01</DATE>
</HEADER>
<BODY>
<HEADLINE>
<S ID=27330>
باقمىچىلىقتىن بەخت تاپقان دېھقان
</S>
</HEADLINE>
<TEXT>
<S ID=27331>
  ئۆركەش جاپپار
</S>
<S ID=27332>
  ھېكايىمىزنىڭ باش پېرسوناژىنىڭ ئىسمى ئابدۇكېرىم قاسىم، بۇ يىل 63 ياشتا، لوپ ناھىيەسىنىڭ دول يېزىسى قاغائېرىق كەنتىدىن.
</S>
<S ID=27333>
   ئۇ مۇشۇ كەنتتە تۇغۇلۇپ، مۇشۇ كەنتنىڭ سۈيىنى ئىچىپ چوڭ بولدى. باشلانغۇچنى تۈگىتىپ، تولۇقسىز ئوتتۇرا مەكتەپتە ئوقۇدى. يەنە ئوقۇغۇسى بار ئىدى، لېكىن ئوقۇش ئارزۇسى كۈلپەتلىك يىللاردا بۆشۈكىدىلا تۇنجۇقۇپ كەتتى. ‹‹بولدىلا، بېرىپ كەتمىنىمنى چېپىپ، كوممۇنادا گۇڭغا ئىشلەي››. ئۇ شۇنداق خىياللار بىلەن، ئوقۇشتىن چېكىنىپ ئېتىزغا باردى. زاغرا ناننى ئېرىق سۈيىگە تۆگۈرۈپ يەپ، كەتمەننى گۈرسۈلدىتىپ چېپىپ، بىلەكلىرىنى پىشۇردى. شۇنداق ئىشلىسىمۇ يېگىنى چىرايىغا چىقمىدى، كىيگىنى پۈتۈن بولمىدى. تۆمۈرچىگە شاگىرتلىققا كىرىپ پىچاق سوقۇشنى ئۆگەندى. كەتمەن چاپقاندىن بازغان سوققان بەرىكەت قىلدى، قولى ئانچە – مۇنچە پۇل كۆردى. خوتۇن ئېلىپ، بالا – چاقىلىق بولدى، بىر بالا ئىككى بولدى، ئىككى بالا ئۈچ بولدى، تىرىكچىلىكنىڭ غېمى ئۇنىڭ يەلكىسىدىن بېسىۋەردى...
</S>
<S ID=27334>
   يەرلەر دېھقانلارغا ھۆددە بېرىلىپ، بازارلار قويۇۋېتىلگەندىن كېيىن ئۇ غاز، توخۇ بېقىپ تۇخۇم ساتتى. دەمدەر بېقىپ، باچكا چىقاردى. يەرلىرىنى كۆڭۈل قويۇپ ئوغۇتلاپ، تۈجۈپىلەپ تېرىدى. كەتمەندىن بوشانغاندا بازغان سوقۇپ ھۈنەر قىلدى. سەھەر تۇرۇپ، كەچ ياتتى. يەرگە كۈچىنى، ئائىلىگە مېھرىنى بېرىپ، تىرىكچىلىكنىڭ تۈرلۈك يوللىرى ئۈستىدە ئىزدەندى. بالىلارنىڭ تويىنى قىلغاندا ئۆي سالسام لازىم بولار، دەپ ھويلا ئەتراپى، ئېتىز باشلىرىغا تېرەك تىكتى. باغ ياساپ، ياڭاق كۆچىتى قويدى. ھويلىدىكى ئېغىلنى چوڭايتىپ، ساغلىق، سېغىن كالا باقتى. خوتۇنى سۈت، قېتىق قىلىپ بازار ئاچتى. غاز، توخۇ، كەپتەر، توشقان، قوي، كالىلاردىن چىققان قىغنى ئېتىزغا تۆكتى، ئېتىزدىن چىققان ئوت، سامان، بېدە، پاخالنى ئۆگزىگە بېسىپ مال باقتى. ‹‹ھەرىكەتتە بەرىكەت›› دېگەندەك، قازان – چۆمۈچ ياغ بولدى، قازناقلار ئاشلىققا تولدى. كۈنلەر ئايلارنى تولدۇرۇپ، ئايلار يىللارنى تولدۇرۇپ ئۆتۈۋەردى. بالىلار بىردىن، ئىككىدىن قاتارغا قوشۇلۇپ، ئۆي – ئوچاقلىق بولدى. يەتتە بالىنى قاتارغا قوشۇپ ئۆي ئايرىپ بەرگەندە، ئۇنىڭ قولىدا يەتتە مو يەر، ئوغۇللىرىدىن بىرىگە تۆمۈرچىلىك ھۈنىرى قالدى.
</S>
<S ID=27335>
   قاغائېرىق كەنتىگە يېقىندا بارغىنىمدا، ئابدۇكېرىم ئاكا ھويلىسىدىكى ئۈزۈم تېلىنى باراڭغا چىقىرىپ، يەرلىرىنى رەتلەۋاتقان ئىكەن. ئۇنىڭ كەتمەننى يىگىتلەردەك گۈرسۈلدىتىپ چېپىشلىرىغا قاراپ، 63 ياشقا كىرگەنلىكىگە ئىشەنگۈم كەلمىدى.
</S>
<S ID=27336>
   تۆت مو ياڭاقلىقىم بار، ئۈچ مو يەرگە زىرائەت تېرىيمەن، دەپ تونۇشتۇردى ئۇ سوئالىمغا ئالدىرىماي جاۋاب بېرىپ، ئېغىلدا 60 – 70 ساغلىق، بەش – ئالتە سېغىن كالا، كەپتەرخانىدا 20 – 30 جۈپ دەمدەر بار. پوچتا كەپتىرىدىنمۇ ئۈچ – تۆتى بار، بۇنداق دەمدەرنىڭ خوتەندە بازىرى كاتتا. ئېتىزدىن چىققاننى ھېسابقا ئالمىساممۇ، باقمىچىلىقتىنلا يىلدا 100 مىڭ يۈەن كىرىم قىلىۋاتىمەن.
</S>
<S ID=27337>
   ـ يەتتە بالىدىن قانچە نەۋرە كۆردىلە؟- دەپ سورىدىم قىزىقىپ.
</S>
<S ID=27338>
   15 – 16چە بارمىكى...
</S>
<S ID=27339>
   كۈلۈپ كەتتىم، ئۇمۇ كۈلدى، كۈلگەندىمۇ ساددىلىق بىلەن ئۆزىنى قويۇۋېتىپ كۈلدى. تۇرمۇشنىڭ ئېغىر بېسىمىنى يەلكىسىدە كۆتۈرۈپ، تىرىكچىلىكنىڭ مىڭبىر دوقمۇشىدا قېقىلىپ – سوقۇلغان جاپاكەش دېھقاننىڭ بۇ كۈلكىسىگە قايغۇ – ھەسرەتنى كەينىگە تاشلاپ، كەلگۈسىگە ئۈمىدۋارلىق بىلەن باقىدىغان خوتەن دېھقانلىرىنىڭ روھىي ھالىتى مۇجەسسەم ئىدى...
</S>
<S ID=27340>
‏
</S>
</TEXT>
/BODY
/DOC