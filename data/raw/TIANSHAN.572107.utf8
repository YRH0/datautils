<DOC>
<DOCID>TIANSHAN.572107</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-12-14 17:21:25</DATE>
</HEADER>
<BODY>
<HEADLINE>
<S ID=65125>
جاڭزا كەنتىنىڭ بۈگۈنى
</S>
</HEADLINE>
<TEXT>
<S ID=65126>
    مۇھەررىر ئىلاۋىسى:
</S>
<S ID=65127>
    2010 – يىلى ئاپتونوم رايون دەرىجىلىك نامرات كەنت قىلىپ بېكىتىلگەن تۇرپان شەھىرى ئىدىقۇت رايونىنىڭ ئايدىڭكۆل يېزىسى جاڭزا كەنتىدىكى 485 ئائىلە ئۈچ يىللىق جاپالىق تىرىشىش ئارقىلىق ئاساسىي جەھەتتىن نامراتلىقتىن قۇتۇلدى. ئۇنداقتا بۇ كەنت قانداق قىلىپ نامراتلىقتىن قۇتۇلدى؟
</S>
<S ID=65128>
    نامرات كەنتنىڭ بۈگۈنكى گۈزەل قىياپىتى
</S>
<S ID=65129>
    تۈپتۈز كەتكەن كەنت يولىدىكى كوچا چىراغلىرى ئاستىدا غۇۋا يورۇپ تۇرغان مەھەللىلەر قۇياشنىڭ ئاستا – ئاستا كۆتۈرۈلۈشى بىلەن يورۇپ، ئېتىزغا ماڭغان دېھقانلارنىڭ توكسىكلىتلىرىنىڭ ئاۋازى بىلەن باشقىچە جانلىنىپ كەتتى.
</S>
<S ID=65130>
ئوقۇغۇچىلار زامانىۋى ئەسلىھەلەر سەپلەنگەن مەكتەپنىڭ قورۇ تاملىرىغا، يول بويىدىكى رەتلىك تىكىلگەن مەنزىرە دەرەخلىرىگە، مەكتەپ مەيدانىدىكى چېنىقىش ئۈسكۈنىلىرىگە تويماي قاراپ ماڭاتتى.
</S>
<S ID=65131>
مەكتەپنىڭ كەينىدىكى تام قوشنا قىلىپ يېڭىدىن سېلىنغان ‹‹قوش تىل››لىق يەسلىگە بالىلىرىنى ئەكەلگەن ئاتا – ئانىلارنىڭ چېھرىدە مەمنۇنلۇق چىقىپ تۇراتتى.
</S>
<S ID=65132>
كەنت ئىشخانا بىناسىنىڭ شىمالىدا قەد كۆتۈرۈپ تۇرغان ‹‹جاڭزا كەنتى يېزا ئىگىلىك مەھسۇلاتلىرى بازىرى››نىڭ ئالدىدا ئىككى تىراكتور توپا توشۇۋاتاتتى.
</S>
<S ID=65133>
رەت – رەت سېلىنغان ئۆيلەرنىڭ قورۇ تاملىرىدىكى مىللەتلەر ئىتتىپاقلىقى، گۈزەل يۇرت – ماكان قۇرۇشقا ئائىت تەشۋىقات رەسىملىرى كۆزگە ئالاھىدە چېلىقاتتى.
</S>
<S ID=65134>
مانا بۇ ئاپتونوم رايون بويىچە نامرات كەنت – جاڭزىنىڭ بۈگۈنكى قىياپىتى. ئىلگىرى بۇ يەرگە كېلىپ باقمىغانلار بۇ كەنتنىڭ 2010 – يىلى ئاپتونوم رايون دەرىجىلىك نامرات كەنت قىلىپ بېكىتىلگەنلىكىگە، كەنتتىكى ئۆزگىرىشلەرنىڭ پەقەت قىسقىغىنا بىر يىل ئىچىدە مەيدانغا كەلگەنلىكىگە ئىشەنمەي قېلىشى تەبىئىي.
</S>
<S ID=65135>
    كەنتىمىزدە ئەتىيازلىقى بوران كۆپ چىقىدۇ، سۇ ئىنتايىن كەمچىل، كىشى بېشىغا ئىككى مودىنلا يەر توغرا كېلىدۇ.
</S>
<S ID=65136>
ئۇنىڭ ئۈستىگە تېرىقچىلىق قۇرۇلمىسى ئاددىي بولغاچقا، دېھقانلار نامرات ئىدى.
</S>
<S ID=65137>
بۇ يىل پارتىيە، ھۆكۈمەتنىڭ ياردىمىدە كەنتىمىزنىڭ قىياپىتىدە تۈپتىن ئۆزگىرىش بولدى، دېدى كەنت پارتىيە ياچېيكىسىنىڭ مۇئاۋىن شۇجىسى ئايتىللا ئالىم ئەھۋال تونۇشتۇرۇپ، ئىلگىرى كەنتىمىزدە يوللار توپىلىق، ئۆيلەر رەتسىز ئىدى. ئاخشىمى قاراڭغۇدا يول يۈرۈشتىن ئەنسىرەيتتۇق.
</S>
<S ID=65138>
ھازىر ئاسفالت يوللار ياسالدى، دېھقانلار مەرىكە قىلماقچى بولسا، كەنتىمىزدە بۇ يىل ئەتىياز پۈتكۈزۈپ ئىشقا كىرىشتۈرۈلگەن ئەسلىھەلىرى تولۇق ئىككى پائالىيەت زالىدا ئۆتكۈزىدۇ، بۇنىڭدىن كادىرلارمۇ، دېھقانلارمۇ ئىنتايىن خۇشال.
</S>
<S ID=65139>
    ئوماقلار ھەممىدىن خۇشال
</S>
<S ID=65140>
    كەنت باشلانغۇچ مەكتىپىنى بويلاپ مېڭىپ كەنت ‹‹قوش تىل››لىق يەسلىسىگە كەلدۇق.
</S>
<S ID=65141>
بۇ خۇنەن ئۆلكىسىنىڭ ياردىمى بىلەن قۇرۇلغان يەسلى بولۇپ، بالىلارغا خاس تام رەسىملىرى سىزىلىپ، چىرايلىق بېزەلگەن كارىدور ۋە سىنىپلاردىن ئوماقلارنىڭ جاراڭلىق ئاۋازى ئاڭلىنىپ تۇراتتى.
</S>
<S ID=65142>
    يەسلىنىڭ مەسئۇلى شەرىپە مەخمۇت مۇنداق دېدى: ئىلگىرى كەنتىمىزدە يەسلى يوق ئىدى.
</S>
<S ID=65143>
يەسلى بۇ يىل 4 – ئايدا پۈتۈپ ئىشقا كىرىشتۈرۈلدى، يەسلىدە يەتتە ئوقۇتقۇچى، 120 بالا بار.
</S>
<S ID=65144>
قالغان ئىككى يەسلىمۇ 9 – ئايدا يېڭىدىن پۈتۈپ ئىشقا كىرىشتۈرۈلدى.
</S>
<S ID=65145>
ئۇلاردىمۇ 100 ئەتراپىدا بالا بار. بالىلارنىڭ خەنزۇ تىلى ئاساسى يەسلىدىن باشلاپلا يېتىلىدىغان بولدى.
</S>
<S ID=65146>
ئۇلار ھازىر پاكىز، ئازادە مۇھىتتا ئوبدان تاماقلىنىپ ئوينايدۇ، ئوقۇيدۇ، ئاتا – ئانىلىرىمۇ خاتىرجەم دېھقانچىلىق قىلىۋاتىدۇ.
</S>
<S ID=65147>
    بەخت مەھەللىسىدىكى تاتلىق پاراڭلار
</S>
<S ID=65148>
    كەنت ئىشخانىسىدىن چىقىپ جەنۇبقا قاراپ ماڭسىڭىز، ئوخشاش ئۇسلۇبتا سېلىنغان 25 يۈرۈش ئۆي كۆزىڭىزگە چېلىقىدۇ، بۇ جاڭزا كەنتىدىكى ئۈلگە مەھەللىسى بەخت مەھەللىسىدۇر.
</S>
<S ID=65149>
    سىيىتنىياز ياسىن ئىسىملىك دېھقاننىڭ ئۆيىگە كىرگىنىمىزدە، خوتۇنى ئايگۈل ئابلىمىت بىزنى قىزغىن قارشى ئالدى.
</S>
<S ID=65150>
    ئىككى مو تېكىمىز بار، ئۇنىڭدىن يىلىغا تۆت – بەش مىڭ يۈەنلا كىرىم قىلىمىز، شۇڭا سىرتتا ئىشلەپ تۇرمۇشىمىزنى قامدايتتۇق.
</S>
<S ID=65151>
شۇنچە ئىشلىسەكمۇ ئۆيلەرنى قايتا سېلىشقا، بېزەشكە ئېشىنالمايتتۇق.
</S>
<S ID=65152>
بۇ ئۆيلەرنى ئىككى يىل ئىلگىرى پارتىيە، ھۆكۈمەتنىڭ 38 مىڭ يۈەندىن ئارتۇق ياردەم بېرىشى بىلەن سېلىۋالغان، بۇ يىل ئەتىيازدا كەنتىمىزدە نامراتلىقتىن قۇتۇلدۇرۇش خىزمىتى باشلىنىپ، ئۆيىمىز بەخت ئۈلگە مەھەللىسى تەركىبىگە كىردى.
</S>
<S ID=65153>
ھۆكۈمەت ھويلىمىزنى بىر تۇتاش قىلىپ سېلىپ، ئۆيلەرنى بېزەپ بەردى.
</S>
<S ID=65154>
بۇنىڭدىن بەكمۇ مىننەتدارمىز.
</S>
<S ID=65155>
    ئۇقۇشىمچە، جاڭزا كەنتىدە بۇ يىل ئەمىن تاپقۇزۇپ بېيىتىش ئۆيىدىن 681 يۈرۈش سېلىنغان، بۇنىڭ ئىچىدە 359 يۈرۈش ئۆي قىيىنچىلىقى بار ئائىلىلەر ئۈچۈن سېلىنغان.
</S>
<S ID=65156>
بۇنىڭ بىلەن كەنتتىكىلەرنىڭ مۇتلەق كۆپ قىسمى ئازادە، يېڭى ئۆيلەرگە كۆچۈپ كىرگەن.
</S>
<S ID=65157>
    ئىللىق ئارامگاھ كارىز
</S>
<S ID=65158>
    ساياھەت باغچىسى
</S>
<S ID=65159>
    جاڭزا كەنتىدە 20 – ئەسىرنىڭ ئوتتۇرىلىرىدا 30غا يېقىن كارىز بار ئىدى، يېقىنقى نەچچە ئون يىل مابەينىدە ئېلېكتىرلەشكەن قۇدۇقلارنىڭ كۆپلەپ قېزىلىشى بىلەن يەر ئاستى سۈيىنىڭ ئورنى تۆۋەنلىگەچكە، شەھەرنىڭ جەنۇبىغا جايلاشقان بۇ كەنتنىڭ جان تومۇرى قۇرۇشقا باشلاپ، ئالتىلا كارىز ساقلىنىپ قالدى.
</S>
<S ID=65160>
ھازىر بۇ ئالتە كارىز ئاساسىدا يېڭى قۇرۇلغان كارىز ساياھەت باغچىسى جاڭزىلىقلارنىڭ ئىللىق ئارامگاھىغا ئايلاندى.
</S>
<S ID=65161>
    ئۇقۇشىمچە، كارىز ساياھەت باغچىسى قۇرۇلۇشىدىن باشقا، جاڭزا كەنتىدىكى ئالتە كارىز كارىزلارنى مۇستەھكەملەش، قوغداش تۈرى مەبلىغىگە ئېرىشىپ، ھەر يىلى لېيى ئېلىنىپ مۇستەھكەملەنگەن.
</S>
<S ID=65162>
شۇڭا بۇ كارىزلارنىڭ سۈيى ئىلگىرىكىدىن خېلى ئۇلغايغان.
</S>
<S ID=65163>
بۇ يىل كەنتتە تۇرۇشلۇق خىزمەت ئەترىتىنىڭ ئالاقىلىشىشى بىلەن ئاپتونوم رايونلۇق مەدەنىيەت يادىكارلىقلىرى ئىدارىسى قاتارلىق ئورۇنلارنىڭ 800 مىڭ يۈەن كارىزلارنى قوغداش تۈر مەبلىغىگە ئېرىشىپ، ھاياتلىق بۇلىقىنى قوغداش ئىمكانىيىتى بارغانسېرى زورايغان.
</S>
<S ID=65164>
كەنت يەنە يۇقىرىنىڭ تۆۋەن بېسىملىق تۇرۇبا ياتقۇزۇش، تاش ئۆستەڭ قۇرۇلۇشى، تېمىتىپ سۇغىرىش تېخنىكىسىنى كېڭەيتىش مەبلىغىگە ئېرىشىپ، سۇچىلىق قۇرۇلۇشىنى زور كۈچ بىلەن ئىلگىرى سۈرۈپ، يېزا ئىگىلىكىنى زامانىۋىلاشتۇرۇش ئارقىلىق نامراتلىقنى چۆرۈپ تاشلاشنىڭ ئاساسىنى پۇختىلىغان.
</S>
<S ID=65165>
    سىرتقا چىقىپ ئىشلەش پۇل تېپىشنىڭ يەنە بىر يولى
</S>
<S ID=65166>
    گۈلنىسا نىياز ۋە ئۇنىڭ بىلەن بىر كەنتتىن كەلگەن 40 تىن ئارتۇق ھەمراھىنىڭ تۇرمۇشىدا بۇ يىل تۈپتىن ئۆزگىرىش بولدى، 5 – ئاينىڭ بېشىدا، ئۇلار جاڭزا كەنتىدىن ئىدىقۇت رايونىدىكى ‹‹شۇاڭچىڭ›› مېھمانخانىسىغا كېلىپ ئىشلەپ، ئېيىغا نەچچە مىڭ يۈەن ئالىدىغان ئىشچىغا ئايلاندى.
</S>
<S ID=65167>
    سىرتقا چىقىپ ئىشلەش ۋە ئىشقا ئورۇنلىشىش جاڭزا كەنتىنىڭ نامراتلىقنى چۆرۈپ تاشلاپ، دېھقانلار كىرىمىنى ئاشۇرۇشتىكى يەنە بىر مۇھىم چىقىش يولى. ھازىر گۈلنىسا نىيازغا ئوخشاش سىرتقا چىقىپ ئىشقا ئورۇنلاشقانلار ئاز ئەمەس.
</S>
<S ID=65168>
كەنتتىكى بىر قىسىم دېھقانلار ئىچكىرى ئۆلكىلەردە تىجارەت قىلدى، جەنۇبىي شىنجاڭغا بېرىپ ئىشلىدى.
</S>
<S ID=65169>
بۇنىڭدىن باشقا كەنتتىكى يول، ئۆي قۇرۇلۇشىدا ئىشلەپ ئائىلە كىرىمىنى ئاشۇرۇش جاڭزا كەنتىدە ئومۇملاشتى.
</S>
<S ID=65170>
يازدا كەنتتىكى 50تىن ئارتۇق ئايال قۇرۇلۇشتا ئىشلەپ، كۈنىگە 120 يۈەندىن كىرىم قىلدى.
</S>
<S ID=65171>
بۇ يىل قۇرۇلغان ‹‹ئىللىق دۇنيا›› كىيىم – كېچەك كارخانىسىمۇ كەنتتىكى ئاياللارنىڭ ئىشقا ئورۇنلىشىش بازىسى بولۇپ قالدى.
</S>
<S ID=65172>
    كەنتتىكى لى جىيەنلى ئارتۇق ئەمگەكچىلەرنى ئىشقا ئورۇنلاشتۇرۇشتىكى
</S>
<S ID=65173>
    باشلامچىلارنىڭ بىرى.
</S>
<S ID=65174>
ئۇ 5 مىليون يۈەن مەبلەغ سېلىپ ‹‹شۇسەيلى›› مېۋە – كۆكتاتچىلىق دېھقانلار ھەمكارلىق كوپىراتىپىنى قۇرۇپ، 460 پارنىك ياسىدى.
</S>
<S ID=65175>
بۇ يەردە كەنتتىكى 300دىن ئارتۇق ئەمگەكچى ئىشلەپ، كىشى بېشى كىرىمىنى 1000 يۈەندىن ئاشۇردى.
</S>
<S ID=65176>
كەنتتىكى ۋاڭ يۈيىڭمۇ 100دىن ئارتۇق ئەمگەكچىنى شىمالىي شىنجاڭ، جەنۇبىي شىنجاڭدىكى كۆكتات، مېۋە – چىۋە، ئاشلىق، پاختا ئىشلەپچىقىرىش بازىلىرىغا باشلاپ بېرىپ ئىش تېپىپ بەردى.
</S>
<S ID=65177>
بۇ جەرياندا ئۇ ئۇيغۇر دېھقانلار بىلەن قېرىنداشتەك ئۆتۈپ، ئاپتونوم رايون بويىچە مىللەتلەر ئىتتىپاقلىقى تەرەققىياتىدىكى نەمۇنىلىك شەخس بولۇپ تەقدىرلەندى.
</S>
<S ID=65178>
كەنتتىكى ئادىل تۇرسۇن، نۇسرەتخانلارمۇ دېھقانلارنى باشلاپ شەھىرىمىزدىكى باشقا ناھىيە، يېزىلارغا، باشقا رايونلارغا بېرىپ ئىشلەپ پۇل تاپتى، دېدى ئايتىللا ئالىم.
</S>
<S ID=65179>
    تارىخ، تەزكىرە ئۆيىدە
</S>
<S ID=65180>
    بىزدە ‹‹ئۆتكەن كۈنۈڭنى ئۇنتۇما، شىر چورۇقۇڭنى قۇرۇتما›› دېگەن ھېكمەتلىك سۆز بار. جاڭزا كەنتى تارىخنى ئەسلەش ئارقىلىق دېھقانلارنىڭ ۋەتەنپەرۋەرلىك ئىدىيەسىنى كۈچەيتىپ، بۈگۈنكى تۇرمۇشتىن مىننەتدار بولۇشقا يېتەكلەش ئۈچۈن، بۇ يىل ئەتىيازدا كەنتتە تارىخ – تەزكىرە ئۆيى قۇردى.
</S>
<S ID=65181>
سىرتقى كۆرگەزمە رايونىغا ياغاچتىن ياسالغان كونا دان ئايرىش ماشىنىسى، ئۇرۇق چېچىش ماشىنىسى، زەمبىل، كارىزدىن لاي تارتىشتا ئىشلىتىلىدىغان بول قاتارلىقلار قويۇلۇپ، يېڭى جۇڭگو قۇرۇلغاندىن بۇيانقى يېزا ئىگىلىكى تەرەققىيات ئۆزگىرىشىنى نامايان قىلدى.
</S>
<S ID=65182>
كەنت تارىخى سارىيىنىڭ ھەر قايسى بۆلۈمچىلىرىدە دېھقانلارنىڭ كارىز قېزىش، يەر تېرىش ئەمگىكى قاتارلىق جەريانلار ئەكس ئەتكەن تارىخىي سۈرەتلەر تامغا ئېسىلىپ، ھەر خىل كونا ياغاچ دېرىزە، ئىشىك، لامپا، بۆشۈك، تەڭنە، خاتىرە ئىزنىكى، كونا ھۆججەت، گىلەم، كىيىم – كېچەك قاتارلىق 200 خىلدىن ئارتۇق بۇيۇم قويۇلدى.
</S>
<S ID=65183>
    كەنت پارتىيە ياچېيكىسىنىڭ مۇئاۋىن شۇجىسى ئايتىللا ئالىم مۇنداق دېدى: 250 مىڭ يۈەن مەبلەغ سېلىنغان بۇ كەنت تارىخى سارىيىغا دېھقانلار ئۆيلىرىدىكى ھەر خىل قەدىمكى بۇيۇملارنى خالىس تەقدىم قىلدى.
</S>
<S ID=65184>
بۇ جاي ياشلارنى تەربىيەلەش، بۈگۈن بىلەن ئۆتمۈشنى سېلىشتۇرۇپ، بۈگۈنكى كۈنلەرنىڭ قەدرىگە يېتىش تۇيغۇسىنى ئاشۇرۇشتا مۇھىم رول ئوينىدى.
</S>
<S ID=65185>
    جاڭزا كەنتىنى ھەممە يۆلىدى
</S>
<S ID=65186>
    جاڭزا كەنتىنىڭ ئۇل ئەسلىھەلەر قۇرۇلۇشىغا بۇ يىل 61 مىليون 500 مىڭ يۈەن مەبلەغ سېلىنغان بولۇپ، ئۈچ ‹‹قوش تىل››لىق يەسلى، تۆت كىچىك باغچە، ئىككى كەنت پائالىيەت ئۆيى، ئۈچ مەھەللە پائالىيەت ئۆيى، كەنت سەھىيە پونكىتى، كەنت ساقچى ئىشلىرى ئىشخانىسى، كەنت تارىخى سارىيى، يېزا ئىگىلىك مەھسۇلاتلىرى بازىرى، بەش ۋاسكېتبول مەيدانى، باقمىچىلىق ھەمكارلىق كوپىراتىپى، نانچىلىق ھەمكارلىق كوپىراتىپى قۇرۇلدى، 18.2 كىلومېتىر يول قارىمايلاشتۇرۇلدى، 17.2 كىلومېتىر يول سېمونت يېيىتىلىپ قاتتىقلاشتۇرۇلدى.
</S>
<S ID=65187>
11 كىلومېتىر پىيادىلەر يولى رېمونت قىلىندى، 266 كوچا چىرىغى ئورنىتىلدى.
</S>
<S ID=65188>
يېڭىدىن كۆكەرتىلگەن كۆلەم 350 موغا يەتتى. 681 يۈرۈش ئەمىن تاپقۇزۇپ خەلقنى بېيىتىش ئۆيى پۈتكۈزۈلۈپ، كەنت قىياپىتىدە، دېھقانلارنىڭ تۇرمۇشىدا زور ئۆزگىرىشلەر بارلىققا كەلدى.
</S>
<S ID=65189>
بۇ جەرياندا كەنت خۇنەن ئۆلكىسىنىڭ، تۇرپان شەھىرىدىكى ھەرقايسى ساھەلەرنىڭ ياردىمىگە ئېرىشتى.
</S>
<S ID=65190>
    كەنت پارتىيە ياچېيكىسىنىڭ مۇئاۋىن شۇجىسى ئايتىللا ئالىم مۇنداق دېدى:
</S>
<S ID=65191>
    نامراتلىقتىن قۇتۇلدۇرۇش خىزمىتى ئۇزاق مەزگىللىك خىزمەت. ئۈچ يىللىق تىرىشىش ئارقىلىق نامراتلىقتىن قۇتۇلغان بولساقمۇ، كەنتىمىزدىكى نامراتلارنى يۆلەش سىياسىتى 2020 – يىلىغىچە ئىجرا قىلىنىدۇ.
</S>
<S ID=65192>
بۇ يىل نۇقتىلىق ھالدا مائارىپ، سەھىيە، كەنت قىياپىتىنى ئۆزگەرتىش قاتارلىق مۇھىم ھالقىلار بويىچە نامراتلىقنى تۈگىتىش بىلەن بىرگە، خەلق ئىشلىرى تارماقلىرىنىڭ ياردىمىنى قولغا كەلتۈرۈپ، كېسەل ۋە باشقا سەۋەبلەردىن قايتا نامراتلىشىپ كېتىش ئېھتىمالى بولغان دېھقانلارنى تۆۋەن تۇرمۇش كاپالىتى ئوبيېكتلىرى قاتارىغا كىرگۈزدۇق، قىيىنچىلىقى بار ئائىلىلەرنىڭ يېزا يېڭىچە ھەمكارلىشىپ داۋالىنىش سۇغۇرتىسىغا قاتنىشىش نىسبىتىنى %100كە، كۈتۈنۈش سۇغۇرتىسىغا قاتنىشىش نىسبىتىنى %96.4كە يەتكۈزدۇق.
</S>
<S ID=65193>
مۇناسىۋەتلىك تارماقلارنىڭ يېقىندىن قوللىشى بىلەن نامراتلارنى يۆلەش توخۇسىدىن 95 مىڭ 700نى، نامراتلارنى يۆلەش قويىدىن 42 نى تارقىتىپ، باقمىچىلىق ئارقىلىق بېيىشقا يېتەكلىدۇق.
</S>
<S ID=65194>
81 قىيىنچىلىقى بار دېھقان ئائىلىسىنى ئەسلىھەلىك يېزا ئىگىلىكى بىلەن بېيىشقا يېتەكلىدۇق.
</S>
<S ID=65195>
قىيىنچىلىقى بار ئائىلىدىكى 230 دىن ئارتۇق ياشنىڭ شەھەر – بازاردىن ئىش تېپىشىغا ياردەم بەردۇق.
</S>
<S ID=65196>
بۇنىڭ بىلەن كەنتىمىزدە نامراتلىقتىن قۇتۇلۇش ئۈچۈن دېھقان، كادىر ھەممىسى بىر نىيەت، بىر مەقسەتتە ئىشلەيدىغان قىزغىن كەيپىيات بارلىققا كەلدى. 
</S>
</TEXT>
/BODY
/DOC