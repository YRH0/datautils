<DOC>
<DOCID>TIANSHAN.557211</DOCID>
<HEADER>
<CLASS>خەلقئارا</CLASS>
<DATE>2016-10-18 11:03:13</DATE>
</HEADER>
<BODY>
<HEADLINE>
<S ID=53796>
ئەنگلىيەدە ئېغىرلىقى ئېشىپ كەتكەن ئەسكەرلەرگە تەنھەرىكەت بىلەيزۈكى تارقىتىلدى
</S>
</HEADLINE>
<TEXT>
<S ID=53797>
   ئەسكەرلەرنىڭ بارغانسېرى سەمىرىپ كېتىشىگە نىسبەتەن ئەنگلىيە دۆلەت مۇداپىئە مىنىستىرلىقىنىڭ «بېشى قاتتى»، شۇنىڭ بىلەن تەنھەرىكەت بىلەيزۈكى تارقىتىش ئارقىلىق، «سېمىزلىككە جەڭ ئېلان قىلدى».
</S>
<S ID=53798>
   «يەكشەنبە پوچتا گېزىتى»نىڭ 16-ئۆكتەبىردىكى خەۋىرىگە قارىغاندا، دۆلەت مۇداپىئە مىنىستىرلىقى ئېغىرلىقى 178 كىلوگىرامدىن ئېشىپ كەتكەن بىر ئەسكەرنى ئەسكەرلىكتىن ھەيدىۋەتكەندىن كېيىن، يېڭى تەدبىر ئېلان قىلغان، يەنى يۇقىرى تېخنىكىلىق مەھسۇلات ياردىمىدە «ئېغىرلىقى ئېشىپ كەتكەن» ئەسكەرلەرنى ئورۇقلاتماقچى بولغان.
</S>
<S ID=53799>
سالامەتلىك سىنىقىدىن ئۆتەلمەي، ئەسكەرلىكتىن ھەيدىلىش خەۋپىگە دۇچ كەلگەن سېمىز ئەسكەرلەرگە قەدەم سانى ۋە كالورىيە خوراش مىقدارىنى خاتىرىلەيدىغان تەنھەرىكەت بىلەيزۈكى تارقىتىلغاندىن كېيىن، ئەسكەرلەر «ئورۇقلاشنى داۋاملاشتۇرىدىكەن».
</S>
<S ID=53800>
   دۆلەت مۇداپىئە مىنىستىرلىقىدىكى ئەمەلدارنىڭ ئىقرار قىلىشىچە، ئەسكەرلەردىكى «سېمىزلىك» مەسىلىسىنىڭ ئېغىرلاپ كېتىشى ئىلگىرى كۆرۈلۈپ باقمىغان دەرىجىگە يەتكەن.
</S>
<S ID=53801>
سانلىق مەلۇماتتا كۆرسىتىلىشىچە، قوراللىق قىسىمدىكى «ئېغىرلىقى ئېشىپ كەتكەن» ياكى «سېمىز» ئەسكەرلەر %18 نى ئىگىلەيدىغان بولۇپ، سانى 25 مىڭغا يەتكەن.
</S>
<S ID=53802>
ئۇنىڭدىن باشقا 1000 ئەسكەر 2-دەرىجىلىك دىيابېت كېسىلىگە گىرىپتار بولغان.
</S>
<S ID=53803>
تەخمىنەن 300 ئەسكەر ئورۇقلاش دورىسى ئىچىدىكەن، 20 نەچچە ئەسكەر «ھۆكۈمەت پۇلىغا ئاتچوت قىلدۇرۇش» ئارقىلىق ماي سىيىرىش ئوپېراتسىيەسى قىلدۇرغان.
</S>
<S ID=53804>
2011-يىلىدىن 2014-يىلىغىچە، 32 مىڭ ئەسكەر ئاساسىي ساغلاملىق سىنىقىدىن ئۆتەلمىگەن.
</S>
<S ID=53805>
2002-يىلىدىن بۇيان تەخمىنەن 60 ئەسكەر سېمىزلىك سەۋەبلىك ئەسكەرلىكتىن ھەيدەلگەن.
</S>
<S ID=53806>
   ئەسكەرلەرنىڭ ئورۇقلىشىغا ياردەم بېرىش ئۈچۈن، بەزى قىسىملار بەدەن چېنىقتۇرۇش يېتەكچىسى تەكلىپ قىلغان، بەزى قىسىملار ئورۇقلاش كۇلۇبى قۇرغان.
</S>
<S ID=53807>
   لېكىن، يەككە باھاسى 100 فوندستېرلىڭ (تەخمىنەن 818 يۈەن) لىق تەنھەرىكەت بىلەيزۈكى تەدبىرى باشقىلارنىڭ گۇمانىنى قوزغىغان.
</S>
<S ID=53808>
بەزىلەر «بەدەن شەكلىنى ساقلاش ئەسكەرلەرنىڭ مەسئۇلىيىتى»، بۇ ھەربىي قىسىم ئۈچۈن «ئارتۇقچە پۇل تۆلىگەنلىك»، «ئەسكەرلەر بەك سىمىز بولسا ئۇرۇش قىلالمايدۇ، ئۇلارنى ھەربىي سەپتىن قوغلاش كېرەك»، دەپ قارىغان.
</S>
<S ID=53809>
بەزى ئەمەلدارلار ھەربىي قىسىمدا تاماقنىڭ بەك ياخشى بولغانلىقىدىن ئەسكەرلەر سەمىرىپ كەتكەن، دەپ قارىغان.
</S>
</TEXT>
/BODY
/DOC