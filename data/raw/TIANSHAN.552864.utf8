<DOC>
<DOCID>TIANSHAN.552864</DOCID>
<HEADER>
<CLASS>شىنجاڭ</CLASS>
<DATE>2016-09-26 11:23:13</DATE>
</HEADER>
<BODY>
<HEADLINE>
<S ID=50497>
كۆرگەزمىدىكى ئامەت ۋە پۇرسەت
</S>
</HEADLINE>
<TEXT>
<S ID=50498>
   خالىدە ئوبۇل
</S>
<S ID=50499>
   سانجى ئوبلاستى ھەر نۆۋەتلىك جۇڭگو ئاسىيا – ياۋروپا كۆرگەزمىسىگە تولۇق تەييارلىق بىلەن قاتنىشىپ، مول نەتىجىلەرگە ئېرىشىپ كەلگەنىدى، بۇ قېتىممۇ سانجى ئوبلاستىنىڭ كۆرگەزمىگە پۇختا تەييارلىق بىلەن قاتناشقانلىقىنى ئۇلارنىڭ كۆركەم، ئازادە سەرەمجانلاشتۇرۇلغان كۆرگەزمە ئورنىدىن ھېس قىلغىلى بولاتتى.
</S>
<S ID=50500>
    23 – سېنتەبىر 4 – كۆرگەزمە زالىغا ئورۇنلاشقان سانجى ئوبلاستىنىڭ كۆرگەزمە ئورنىدا، ئەقلىي ئىقتىدارلىق ماشىنا ئادەم ۋە بۇلۇت ھېسابلاش يېشىل سانلىق مەلۇمات كەسپىي باغچىسى قاتارلىق يۇقىرى، يېڭى تېخنىكىلار كىشىلەرنى جەلپ قىلدى.
</S>
<S ID=50501>
سانجى ئوبلاستلىق يۇقىرى، يېڭى تېخنىكىلىق كەسىپلەر تەرەققىيات رايونى ئېلىپ كەلگەن بۇ يېڭىلىقلارغا دۆلەت ئىچى – سىرتىدىن كەلگەن ئەزىز مېھمانلار، سودىگەرلەر بەكمۇ قىزىقتى.
</S>
<S ID=50502>
‹‹خۇاكې›› ئەقلىي ئىقتىدارلىق تېخنىكا چەكلىك شىركىتى سېتىش بۆلۈمىنىڭ باشلىقى شۈ چى كۆپچىلىككە شىركەت يېڭى تەتقىق قىلىپ ئىشلەپچىقارغان ماشىنا ئادەمنىڭ ئىقتىدارىنى مۇنداق تونۇشتۇردى: بۇ بىر كۇبىك ماشىنا ئادەم بولۇپ، ئۇنىڭ زاپچاسلىرىنى چۇۋۇپ قايتا بىرلەشتۈرگەندە، ھەر خىل ھايۋاننىڭ، ئادەمنىڭ شەكلىنى ياساپ چىققىلى بولىدۇ، يانفونغا ئالاقىدار APP دىن بىرنى چۈشۈرۈپلا ماشىنا ئادەمنى يانفون ئارقىلىق كونترول قىلغىلى بولىدۇ، ماشىنا ئادەم بىر بۇيرۇق بىلەنلا ماڭالايدۇ، سۇ ئىچەلەيدۇ، ئۇسسۇل ئوينىيالايدۇ...
</S>
<S ID=50503>
   كۆرگەزمە ئورنىغا ئوقۇغۇچىلارنىڭ، بالىلارنىڭ ئۆگىنىشىگە ياردەم بېرىدىغان كىچىك ماشىنا ئادەمدىن باشقا، مۇلازىمەت تۈرىدىكى ماشىنا ئادەملەرمۇ تىزىلغانىدى، شۈ چى مۇنداق دېدى: نۆۋەتتە، بىز سانجى ئوبلاستلىق جۇڭگو تېبابىتى دوختۇرخانىسى بىلەن ئىستراتېگىيەلىك ھەمكارلىق ئورناتتۇق، دوختۇرخانىغا كىرگۈزۈلىدىغان ماشىنا ئادەم بىر چوڭ تىپتىكى داۋالاش ئۆيىگە ئوخشايدۇ، ئۇنىڭدا كېسەلگە دىياگنوز قويغىلى، قان بېسىمى، قان شېكىرىنى ئۆلچىگىلى بولىدۇ.
</S>
<S ID=50504>
ماشىنا ئادەمدىن ئىبارەت بۇ ساھە دۆلەت تەرەققىياتىدىكى چوڭ بىر يۆنىلىش، شۇڭا، بىز شىنجاڭدا تەتقىق قىلىش، سېتىش ۋە ئىشلەپچىقىرىش بىرلەشتۈرۈلگەن شىركەتتىن بىرنى قۇرۇپ، شىنجاڭنىڭ ماشىنا ئادەم ياساش كەسپىنىڭ تەرەققىياتىنى ئىلگىرى سۈرۈپ، جۇڭگونىڭ ئىلغار تېخنىكىسىنى ئەتراپتىكى دۆلەتلەرگە تونۇتماقچىمىز.
</S>
<S ID=50505>
   ئۇقۇشىمچە، بۇ نۆۋەتلىك كۆرگەزمىدە سانجى ئوبلاستىنىڭ كەسىپ قۇرۇلمىسى تېخىمۇ ئەلالاشتۇرۇلغان بولۇپ، 3 – كەسىپ بويىچە ئىمزالانغان ھەمكارلىق تۈرلىرى %55كە يېتىپ، ئۆتكەن نۆۋەتلىك كۆرگەزمىدىكىدىن 15 پىرسەنت پوئېنت ئېشىپتۇ.
</S>
<S ID=50506>
   ماناس ناھىيەسى بىلەن جىمىسار ناھىيەسىمۇ بۇ نۆۋەتلىك كۆرگەزمىدە پۇرسەتنى چىڭ تۇتۇپتۇ.
</S>
<S ID=50507>
ماناس ناھىيەسى شىنجاڭ تەڭرىتاغ ئېلېكتىر ئېنېرگىيەسى پاي چەكلىك شىركىتى بىلەن بۇلۇت ھېسابلاش يېشىل سانلىق مەلۇمات كەسپىي باغچىسىنىڭ 1 – قارارلىق قۇرۇلۇش تۈرى بويىچە توختام ئىمزالىدى.
</S>
<S ID=50508>
   جىمىسار ناھىيەلىك پارتكومنىڭ مۇئاۋىن شۇجىسى ياڭ شياۋچېڭ بۇ نۆۋەتلىك كۆرگەزمىنى مول ھوسۇللۇق، ئامەت ۋە پۇرسەتكە تولغان كۆرگەزمە دەپ تەرىپلىدى، چۈنكى بۇ نۆۋەتلىك كۆرگەزمىدە جىمىسار ناھىيەسى شىنجاڭ ‹‹يىڭخې›› دورا ئىشلەپچىقىرىش پاي چەكلىك شىركىتى بىلەن توختام ئىمزالىغانىدى.
</S>
<S ID=50509>
ئۇقۇشىمچە، شىنجاڭ ‹‹يىڭخې›› دورا ئىشلەپچىقىرىش پاي چەكلىك شىركىتى جىمىسار ناھىيەسىنىڭ بايلىق ئەۋزەللىكىنى ئىقتىسادىي ئەۋزەللىككە ئايلاندۇرۇش ئۈچۈن، بۇ تۈرگە 610 مىليون يۈەن مەبلەغ سالىدىكەن.
</S>
<S ID=50510>

</S>
</TEXT>
/BODY
/DOC