<DOC>
<DOCID>TIANSHAN.498453</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-02-17 15:18:52</DATE>
</HEADER>
<BODY>
<HEADLINE>
<S ID=12093>
پىچان ناھىيەسىدە ئەتىيازلىق تېرىلغۇ تەييارلىقى جىددىي ئىشلەنمەكتە
</S>
</HEADLINE>
<TEXT>
<S ID=12094>
    ئىختىيارىي مۇخبىرىمىز مىجىت ئىبراھىم خەۋىرى: بۇلتۇر يېزا ئىگىلىكىدىن ئومۇميۈزلۈك مول ھوسۇل ئېلىپ، ھوسۇل شادلىقىغا چۆمگەن پىچان ناھىيەسىدىكى دېھقانلار يېزا ئىگىلىكىدىن بۇ يىلمۇ مول ھوسۇل ئېلىشقا كاپالەتلىك قىلىش ئۈچۈن، ئەتىيازلىق تېرىلغۇ تەييارلىقىنى جىددىي ئىشلىمەكتە.
</S>
<S ID=12095>
    بۇ ناھىيە يىل بېشىدىلا دېھقان-چارۋىچىلار كىشى بېشى ساپ كىرىمىنى 2015-يىلىدىكىدىن 1100 يۈەن ئاشۇرۇش نىشانىنى بېكىتتى، ھەمدە ئىلگىرىكى يىللاردىكى تەجرىبە-ساۋاقلارنى ئەستايىدىل يەكۈنلەپ، يېزا(بازار)، كەنت، مەھەللە كادىرلىرىنى سەپەرۋەرلىككە كەلتۈرۈپ، مەھەللىمۇ مەھەللە، ئائىلىمۇ ئائىلە كىرىپ، دېھقانلارنىڭ ئەتىيازلىق تېرىلغۇ پىلانىنى تۈزۈش، تېرىقچىلىق قۇرۇلمىسىنى تەڭشەش قاتارلىق ئىشلارغا نەق مەيداندا يېتەكچىلىك قىلدى.
</S>
<S ID=12096>
پەن-تېخنىكا تارماقلىرى قىشتىكى ئارىسالدى ۋاقىتلاردىن پايدىلىنىپ، يېزا، كەنتلەردە ئىلگىرى-كېيىن بولۇپ، 77 قارار تەربىيەلەش كۇرسى ئېچىپ، دېھقانلارنى ئەسلىھەلىك يېزا ئىگىلىكى، زامانىۋى باقمىچىلىق، تېرىقچىلىق، زىرائەت پەرۋىشى، ئالاھىدە باغۋەنچىلىك بىلىملىرى بويىچە 77 مىڭ 811 ئادەم (قېتىم)نى تەربىيەگە ئىگە قىلدى، 100 مىڭ پارچىدىن ئارتۇق تەشۋىقات ۋەرەقچىسى تارقاتتى.
</S>
<S ID=12097>
يېزا ئىگىلىك ماشىنىلىرىنى باشقۇرۇش تارماقلىرى كەسپىي تېخنىكلارنى كەنتلەرگە، يېزا ئىگىلىك ماشىنىلىرىنى ئىشلەتكۈچى ئائىلىلەرگە تېخنىكا جەھەتتىن يېتەكچىلىك قىلىشقا ئەۋەتىپ، يېزا ئىگىلىك ماشىنىلىرىنى ئىشلەتكۈچى ئائىلىلەرنىڭ ماشىنا-سايمانلىرىنى ئومۇميۈزلۈك تەكشۈرۈپ رېمونت قىلىش، تەڭشەش، ئاسراش ئىشلىرىغا ياردەم بەردى.
</S>
<S ID=12098>
پۇل مۇئامىلە تارماقلىرى دېھقانلارنىڭ ئەتىيازلىق ئىشلەپچىقىرىش ئىشلىرىغا قەرز چىقىرىش رەسىمىيەتلىرىنى ئىمكانىيەتنىڭ بارىچە قىسقارتىپ، 500 مىليون يۈەنگە يېقىن قەرز پۇل تەييارلىدى.
</S>
<S ID=12099>
سودا-سانائەت مەمۇرىي باشقۇرۇش، سۈپەت-تېخنىكا نازارەتچىلىكى تارماقلىرى يېزا ئىگىلىك ماددى-ئەشىيالىرى تىجارىتى بىلەن شۇغۇللىنىدىغانلارغا بولغان نازارەتچىلىكنى كۈچەيتىپ، ساختا تاۋارلارغا ئۈنۈملۈك زەربە بەردى.
</S>
<S ID=12100>
مېتېئورولوگىيە ئىدارىسى ھاۋا رايى ئۆزگىرىشىگە ئالاھىدە ئەھمىيەت بېرىپ، يان تېلېفون قىسقا ئۇچۇرى ئارقىلىق دېھقانلارغا ھاۋا رايى ئۆزگىرىشىدىن ئالدىن خەۋەر بېرىش تۈزۈمىنى يولغا قويدى.
</S>
<S ID=12101>
ھەر قايسى يېزا-بازارلارمۇ كەنت، مەھەللە كادىرلىرىنى سەپەرۋەرلىككە كەلتۈرۈپ، ئېرىق-ئۆستەڭلەرنى راۋانلاشتۇرۇش بىلەن بىرگە، 234 ئېلېكتىرلەشكەن قۇدۇقنى تەكشۈردى ياكى رېمونت قىلدى.
</S>
<S ID=12102>
مۇخبىرنىڭ پىچان ناھىيەسىدىكى مۇناسىۋەتلىك تارماقلاردىن ئەھۋال ئوقۇشىچە، 2-ئاينىڭ ئوتتۇرلىرىغىچە بۇ ناھىيەدىكى دېھقانلار ئەتىيازلىق تېرىلغۇغا كېرەكلىك بولغان 300 مىڭ توننا مەھەللىۋىي ئوغۇت، 1100 توننىغا يېقىن خىمىيەۋى ئوغۇت،117 توننا سۇلياۋ-يوپۇق، 20 توننا ئۇرۇقلۇق قاتارلىقلارنى تەقلەپ بولغان.
</S>
</TEXT>
/BODY
/DOC