<DOC>
<DOCID>TIANSHAN.546465</DOCID>
<HEADER>
<CLASS>تەنتەربىيە خەۋەرلىرى</CLASS>
<DATE>2016-09-02 12:20:40</DATE>
</HEADER>
<BODY>
<HEADLINE>
<S ID=45354>
پېشانىدىن ئاققان تەر بەدىلىگە كەلگەن بەخت
</S>
</HEADLINE>
<TEXT>
<S ID=45355>
 چاۋ جىن
</S>
<S ID=45356>
    شىنجاڭ تەنتەربىيە ئىلمىي تەتقىقاتخانىسىنىڭ ھەرىكەت ئارقىلىق سالامەتلىكنى ئەسلىگە كەلتۈرۈش بۆلۈمىدە، 47 ياشلىق گو يۇڭيى يوگا سېلىنچىسى ئۈستىدە تەرگە چۆمگەن ھالدا مەشىق قىلىۋاتاتتى.
</S>
<S ID=45357>
ئىلگىرى مېڭىسىگە قان چۈشكەن گو يۇڭيى ئۈچۈن ئېيتقاندا، بۇ بىر مۆجىزە ئىدى.
</S>
<S ID=45358>
    2009 – يىل 3 – ئاينىڭ 6 – كۈنى كەچتە گو يۇڭيىنىڭ مېڭىسىگە تۇيۇقسىز قان چۈشۈپ، دوختۇرخانىغا ئېلىپ بېرىلىپ، سەككىز كۈن بىھۇش ياتقان، ھوشىغا كەلگەندىن كېيىن تىلىدىن قالغان.
</S>
<S ID=45359>
دوختۇر: ئۇنىڭ ھەرىكەت قىلىش، ئەستە تۇتۇش، سۆزلەش ئىقتىدارى تەسىرگە ئۇچراپتۇ، دېگەن.
</S>
<S ID=45360>
لېكىن گو يۇڭيى قەتئىي ئىرادىگە كېلىپ، بىر يىلدىن كېيىن ئاخىر ئورنىدىن تۇرغان.
</S>
<S ID=45361>
گەرچە ئاغزى مايماق، ئوڭ قولى ئەگرى ھەم سەزمەس بولۇپ قالغان بولسىمۇ، لېكىن ئۇ كارىۋاتتا يېتىشنى خالىماي، ئاستا بولسىمۇ مېڭىپ، ھەر كۈنى مەھەللىسىدىكى تەنتەربىيە سارىيىنى ئايلىنىپ چېنىققان.
</S>
<S ID=45362>
بىر كۈنى ئۇ تەنتەربىيە ئىلمىي تەتقىقاتخانىسى ئالدىدىن ئۆتۈپ كېتىۋېتىپ، بۇ يەردىكى تەجرىبىخانىدا ئۆتكۈزۈلۈۋاتقان سىرتقا ئېچىۋېتىش كۈنى پائالىيىتىنى كۆرگەن.
</S>
<S ID=45363>
بۇ تەتقىقاتخانىنىڭ مۇئاۋىن باشلىقى ئالىمجان ئەخمەت پائالىيەتكە قاتناشقان كىشىلەرنىڭ بەدەن چېنىقتۇرۇشىغا باھا بېرىۋاتقان بولۇپ، گو يۇڭيى بىر چەتتە تۇرۇپ ئۇنىڭ چۈشەندۈرۈشلىرىنى ئاڭلىغان.
</S>
<S ID=45364>
    ئۇ ئاخىر غەيرەتكە كېلىپ، بۇ دارازا مۇتەخەسسىسكە: مېنىڭ كېسىلىمنى داۋالىغىلى بولارمۇ؟ دېگەن.
</S>
<S ID=45365>
    ئالىمجان ئۇنىڭ ئەھۋالىغا ئاساسەن: ئۆزىڭىزنى بىمار دەپ قارىمىسىڭىزلا، ھەرىكەت ئارقىلىق سالامەتلىكنى ئەسلىگە كەلتۈرىدىغان بەزى ئۇسۇللارنى ئۆگىتىپ، سالامەتلىكىڭىزنى تېخىمۇ ياخشى ئەسلىگە كەلتۈرۈشىڭىزگە ياردەم قىلىمەن، دېگەن.
</S>
<S ID=45366>
شۇنىڭدىن كېيىن، تەنھەرىكەتچىلەر مەشىق قىلمايدىغان كۈنلەردە گو يۇڭيى بۇ يەرگە كېلىپ مەشىق قىلغان.
</S>
<S ID=45367>
ئالىمجان ھەر قېتىم ئۇنىڭ سالامەتلىكىنىڭ ئەسلىگە كېلىش ئەھۋالىغا قاراپ چېنىقىش پىلانىنى يېڭىلاپ تۇرغان.
</S>
<S ID=45368>
    گو يۇڭيى ئالىمجاننىڭ رىغبەتلەندۈرۈشى نەتىجىسىدە تەنتەربىيە ئىلمىي تەتقىقاتخانىسىنىڭ پەلەمپىيىدىن مېڭىپ چىقالايدىغان بولغان.
</S>
<S ID=45369>
گو يۇڭيى ھەر قېتىم سېرىقئەتنى سوزۇش، ئومۇرتقىنى مۇقىملاشتۇرۇش، نەپەسنى تەڭشەش مەشىقى قىلغاندا قارا تەرگە چۆمۈپ كەتسىمۇ، قىلچە بوشىشىپ قالمىغان.
</S>
<S ID=45370>
شۇنىڭدىن كېيىن، ھەر قېتىم ئىلگىرىلەش بولغاندا، ئالىمجان بىلەن گو يۇڭيى بۇنى تەڭ تەبرىكلىگەن.
</S>
<S ID=45371>
    ھازىر گو يۇڭيىنىڭ چىرايى ۋە بىلىكى ئوڭشىلىپ، ئوڭ قولى بىلەن يېنىك نەرسىلەرنى تۇتالايدىغان، ئايالىغا ياردەملىشىپ، ئۆي ئىشلىرىنى قىلالايدىغان بوپتۇ.
</S>
<S ID=45372>
ئۇ خۇشال ھالدا: ھازىر ئەتىگەنلىك ۋە چۈشلۈك تاماقنى مەن ئېتىدىغان بولدۇم، دېدى.
</S>
<S ID=45373>
    گو يۇڭيى تېخىمۇ كۆپ كىشىنىڭ ئۆزىگە ئوخشاش كەسپىي ‹‹تەنھەرىكەت رېتسېپى››غا ئېرىشىشىنى ئۈمىد قىلىدىكەن.
</S>
<S ID=45374>
ئۇ: ئەسلىدە ھەرىكەت قىلىپ تۇرساملا سالامەتلىكىم ئەسلىگە كېلىدۇ، دەپ ئويلاپتىكەنمەن.
</S>
<S ID=45375>
بۇ قېتىم قارىشىم راستتىنلا ئۆزگەردى.
</S>
<S ID=45376>
سالامەتلىكىم بارغانسېرى ياخشىلىنىۋاتىدۇ. سالامەتلىكنى پۇلغا سېتىۋالغىلى بولمايدىكەن، دېدى.
</S>
<S ID=45377>
‏    
</S>
</TEXT>
/BODY
/DOC