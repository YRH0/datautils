<DOC>
<DOCID>TIANSHAN.568892</DOCID>
<HEADER>
<CLASS>شىنجاڭ</CLASS>
<DATE>2016-12-01 12:37:34</DATE>
</HEADER>
<BODY>
<HEADLINE>
<S ID=62762>
2–نۆۋەتلىك ‹‹كۆرك ئېكرانى›› مىكرو كىنو مۇسابىقىسى ئۆتكۈزۈلدى
</S>
</HEADLINE>
<TEXT>
<S ID=62763>
 مۇيەسسەر ئاباھامىت خەۋەر قىلىدۇ: شىنجاڭ كىنوچىلار جەمئىيىتى بىلەن ئۈرۈمچى شەھەرلىك تېلېگراف شىركىتى ھەمكارلىشىپ ئۇيۇشتۇرغان 2 – نۆۋەتلىك ‹‹كۆرك ئېكرانى›› مىكرو كىنو مۇسابىقىسى يېقىندا ئۆتكۈزۈلدى.
</S>
<S ID=62764>
 ‹‹كۆرك ئېكرانى›› مىكرو كىنو مۇسابىقىسى 2015 – يىلى شىنجاڭدىكى كىنو ساھەسىگە ھەۋەس قىلىدىغان ياشلارنىڭ تىرىشچانلىقىغا ئىلھام بېرىش، ئاپتونوم رايونىمىزنىڭ ئاز سانلىق مىللەت كىنوچىلىق ئىشلىرىنىڭ تەرەققىياتىنى ئىلگىرى سۈرۈش مەقسىتىدە ئۇيۇشتۇرۇلغان بولۇپ، مۇسابىقە كىنوچىلىققا قىزىقىدىغان ياشلارنىڭ ئىقتىدارىنى نامايان قىلىشىدا مۇھىم رول ئوينىغان.
</S>
<S ID=62765>
بۇ يىلقى مۇسابىقە يېقىندا باشلانغان بولۇپ، مۇسابىقىگە 500 ئەسەر قاتناشتۇرۇلغان. ئاپتونوم رايونلۇق ئەدەبىيات – سەنئەتچىلەر بىرلەشمىسى تەشكىللىگەن مەخسۇس باھالاش گۇرۇپپىسى قوبۇل قىلغان ئەسەرلەر ئىچىدىن دەسلەپكى قەدەمدە 70 ئەسەرنى تاللاپ چىققان.
</S>
<S ID=62766>
باھالاش گۇرۇپپىسىدىكىلەرنىڭ قايتا – قايتا باھالىشى نەتىجىسىدە 22 ئەسەر بېكىتىلىپ، توردا ئېلان قىلىنغان.
</S>
<S ID=62767>
نۆۋەتتە توردا بېلەت تاشلاش، باھالىغۇچىلار باھالاش ئارقىلىق ئالتە ئەسەر مۇنەۋۋەر فىلىم مۇكاپاتى، مۇنەۋۋەر رېژىسسور مۇكاپاتى، مۇنەۋۋەر ئوپېراتور مۇكاپاتى، مۇنەۋۋەر سېنارىست مۇكاپاتى، مۇنەۋۋەر كىرىشتۈرگۈچى مۇكاپاتى، مۇنەۋۋەر ئارتىس مۇكاپاتى بويىچە مۇكاپاتلىنىدىكەن.
</S>
<S ID=62768>
 ‹‹شىنجاڭ سەنئىتى›› ژۇرنىلى تەھرىراتىنىڭ باشلىقى، سېنارىست، مىكرو كىنو مۇسابىقىسىنىڭ باھالىغۇچىسى قاھار نىياز مۇنداق دېدى: بۇ قېتىم ئەسەرلەرگە ئىدىيەۋىلىك، بەدىئىيلىك، تېخنىكا جەھەتتىن يۇقىرى تەلەپ قويۇلدى، قاتناشتۇرۇلغان ئەسەر بۇلتۇرقىدىن كۆپ بولغاچقا، رىقابەتمۇ كەسكىن بولدى.
</S>
<S ID=62769>
مۇسابىقە جەريانىدا كىنوچىلىققا ھەۋەس قىلىدىغان، بۇ ساھەدە ئىزدىنىۋاتقان ياشلارنىڭ خېلىلا كۆپلۈكىنى، ‹‹كۆرك ئېكرانى››نىڭ ئۇلارنىڭ ئالاھىدىلىكىنى نامايان قىلىدىغان ياخشى سەھنە بولغانلىقىنى ھېس قىلدۇق.
</S>
<S ID=62770>
ياشلارنىڭ قىيىنچىلىقلارنى يېڭىپ، ئاز مەبلەغ بىلەن ئەتراپىدىكى كىشىلەرنى رولغا قاتناشتۇرۇپ، مەزمۇنى ساغلام، ئىدىيەسى ئاكتىۋال، جەمئىيەتكە ئاكتىپ ئېنېرگىيە تارقىتىدىغان ياخشى، تەسىرلىك فىلىملەرنى ئىشلىگەنلىكى بىزنى ئىنتايىن تەسىرلەندۈردى.
</S>
<S ID=62771>
 ئۇقۇشىمچە، بۇ قېتىمقى مۇسابىقىدە تاللانغان 22 ئەسەر تېلېۋىزور ئارقىلىق كۆرۈرمەنلەرگە سۇنىلىدىكەن.
</S>
<S ID=62772>
‹‹كۆرك ئېكرانى›› مىكرو كىنو مۇسابىقىسى يىلدا بىر قېتىم ئۆتكۈزۈلۈپ، كۆلىمى، تەسىر دائىرىسى تېخىمۇ كېڭەيتىلىپ، قەرەللىك ئۆتكۈزۈلىدىغان، ھەتتا مەملىكەت مىقياسىدىن مىكرو كىنو قاتناشتۇرۇلىدىغان چوڭ تىپتىكى مۇسابىقىگە ئايلاندۇرۇلىدىكەن.
</S>
</TEXT>
/BODY
/DOC