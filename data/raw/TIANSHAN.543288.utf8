<DOC>
<DOCID>TIANSHAN.543288</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-23 12:48:14</DATE>
</HEADER>
<BODY>
<HEADLINE>
<S ID=41784>
يولمۇ، پۇلمۇ تاپقان ئاينۇر بايجۈمە
</S>
</HEADLINE>
<TEXT>
<S ID=41785>
   موڭغۇلكۈرە ناھىيەسىنىڭ قاراسۇ يېزىسىدىكى دېھقان ئاينۇر بايجۈمە ئۆز جايىنىڭ ئەۋزەللىكىدىن ئۈنۈملۈك پايدىلىنىپ، چارۋىچىلىق مەھسۇلاتلىرىنى پىششىقلاش دېھقانلار كەسپىي ھەمكارلىق كوپىراتىپى قۇرۇپ، ئۆزى بېيىش يولى تېپىپلا قالماي، دېھقان – چارۋىچىلارنىمۇ ئورتاق بېيىش يولىغا يېتەكلەپ، يۇرتداشلىرىنىڭ ھۆرمىتىگە سازاۋەر بولدى.
</S>
<S ID=41786>
   ئاياللار ئەرلەرنىڭ تېپىپ بەرگىنىنى يەپ ئولتۇرىدىغان زامان كەلمەسكە كەتتى، بىزمۇ ئۆزىمىزنى قۇدرەت تاپقۇزۇش ئۈچۈن ئىدىيەدە ئازاد بولۇپ، دادىللىق بىلەن بازارغا يۈزلىنىپ، ئۆزىمىزگە ماس كېلىدىغان كەسىپلەر بىلەن شۇغۇللىنىپ، ھال – كۈنىمىزنى ياخشىلىساق، ئۆزىمىزنىڭ قىممىتىنى نامايان قىلساق تامامەن بولىدۇ.
</S>
<S ID=41787>
يېزىمىزنىڭ چارۋىچىلىقى تەرەققىي قىلغان، سۈتتىن تۈرلۈك مەھسۇلاتلارنى ئىشلەپچىقارغىلى بولىدۇ.
</S>
<S ID=41788>
خېلى بۇرۇنلا چارۋىچىلىق مەھسۇلاتلىرىنى پىششىقلاپ سېتىشنى كۆڭلۈمگە پۈككەنىدىم، بۇ ئويۇم ئاخىرى يېزىلىق پارتكوم، ھۆكۈمەتنىڭ قوللىشى بىلەن روياپقا چىقتى.
</S>
<S ID=41789>
   ‹‹پۇل تاپقىچە ئەقىل تاپ›› دېگەندەك، ئاينۇر بايجۈمە يېزىسىدىكى مول سۈت بايلىقىدىن پايدىلىنىپ، بېيىش يولى ئېچىش ئۈستىدە باش قاتۇردى.
</S>
<S ID=41790>
دېھقانلار كەسپىي ھەمكارلىق كوپىراتىپى قۇرغاندا ئۆزى بېيىپلا قالماي، باشقىلارنىمۇ ئورتاق بېيىتقىلى بولىدىغانلىقىنى تونۇپ يېتىپ، كوپىراتىپ قۇرۇش يولىدا دادىل ئىزدەندى.
</S>
<S ID=41791>
ئۇنىڭ تىرىشچانلىقى ئاخىرى مېۋە بېرىپ، بۇلتۇر 5 – ئايدا كوپىراتىپنى قۇرۇپ، ئىشلىرىنى يۈرۈشتۈرۈۋالدى.
</S>
<S ID=41792>
ئۇ قۇرت، سارماي، قېتىق قاتارلىق سۈت مەھسۇلاتلىرىنى ئاددىي، ئەنئەنىۋى ئۇسۇلدا قولدا ئىشلەپچىقىرىشتىن مەخسۇس سېخلاردا زامانىۋى ئۇسۇلدا ئىشلەپچىقىرىشقا يۈزلەندۈرۈپ، سۈت مەھسۇلاتلىرىنىڭ تۈرىنى ئون نەچچە خىلغا يەتكۈزدى ھەم سۈت مەھسۇلاتلىرىغا ‹‹مويىڭتەي›› ماركىسىنى ئەنگە ئالدۇردى.
</S>
<S ID=41793>
ئۇ سۈپەتكە ئەھمىيەت بېرىپ، سۈت مەھسۇلاتلىرىنىڭ تەمىنى ياخشىلاش بىلەن بىللە، مەھسۇلاتلارنى ئوراپ قاچىلاشقا كۈچىگەچكە، مەھسۇلاتلىرى بازار ئېھتىياجىنى قاندۇرالماي قالدى، ئۇنىڭ سۈت مەھسۇلاتلىرى ساياھەتچىلەر ئالدىن تاللاپ سېتىۋالىدىغان مەھسۇلاتقا ئايلاندى.
</S>
<S ID=41794>
يېزا رەھبەرلىكى ئۇنىڭغا 50 مىڭ يۈەن قەرز مەبلىغى ھەل قىلىپ بەردى.
</S>
<S ID=41795>
   قاراسۇ يېزىسىدىكى گۈلزىيەنىڭ ئائىلىسى نامرات بولۇپ، ئۇنىڭ بىر ئوغلى ئالىي مەكتەپتە ئوقۇيتتى.
</S>
<S ID=41796>
گۈلزىيە دېھقانلار كەسپىي ھەمكارلىق كوپىراتىپىغا ئورۇنلاشقاندىن كېيىن مۇقىم كىرىم مەنبەسىگە ئېرىشىپ تۇرمۇشى ياخشىلاندى.
</S>
<S ID=41797>
ئۇ مۇنداق دېدى: ئاينۇر يېزىمىزدا سۈت مەھسۇلاتلىرىنى پىششىقلاش دېھقانلار كەسپىي ھەمكارلىق كوپىراتىپى قۇرغاندىن بۇيان ماڭا ئوخشاش ئۆيىدە بىكار ئولتۇرىدىغان ئاياللارغا ئىش چىقتى، بۇرۇن ئىش ئىزدەپ سىرتلارغا چىقاتتۇق، مانا ھازىر ئىشىكىمىز ئالدىدىلا پۇل تاپالايدىغان بولدۇق.
</S>
<S ID=41798>
   كوپىراتىپ قۇرۇلغان قىسقىغىنا ۋاقىتتا تەرەققىي قىلىپ، ئەزاسى ئوندىن ئاشتى.
</S>
<S ID=41799>
كوپىراتىپتا ئىشلەۋاتقانلار ئاساسەن يېزىدىكى نامرات ئائىلىلەردىكىلەر بولۇپ، كوپىراتىپ كەنتلەردە مەركەزلەشتۈرۈپ سۈت سېتىۋېلىش ئورنى قۇرۇپ، قاراسۇ يېزىسىدىكى دېھقان – چارۋىچى ئائىلىلىرىنىڭ سۈت سېتىش غېمىنى يېنىكلەتتى.
</S>
</TEXT>
/BODY
/DOC