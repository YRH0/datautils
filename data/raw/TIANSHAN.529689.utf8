<DOC>
<DOCID>TIANSHAN.529689</DOCID>
<HEADER>
<CLASS>خەلقئارا</CLASS>
<DATE>2016-06-23 10:46:02</DATE>
</HEADER>
<BODY>
<HEADLINE>
<S ID=31078>
ئىنسانىيەت مەدەنىيىتىدىكى يارا __ مۇساپىرلار كىرىزىسى
</S>
</HEADLINE>
<TEXT>
<S ID=31079>
   بۈگۈن 16 – قېتىملىق دۇنيا مۇساپىرلار كۈنى. بۇ ئالاھىدە كۈندە دۇنيادىكى مۇساپىرلار مەسىلىسىنىڭ كۈندىن – كۈنگە ئېغىرلىشىشى كىشىنى بەكمۇ ئەپسۇسلاندۇرىدۇ.
</S>
<S ID=31080>
   ھەممىگە ئايان، مۇساپىرلار مەسىلىسى كۆپ يىلدىن بۇيان ئىزچىل ئىنسانىيەت جەمئىيىتىگە تەسىر كۆرسىتىپ كېلىۋاتىدۇ، ئۇنى ئىنسانىيەت مەدەنىيىتىدىكى بىر يارا دېيىشكە بولىدۇ. 1951 – يىلى ب د ت نىڭ مۇساپىرلار ۋە دۆلەت تەۋەلىكى يوق كىشىلەرگە تولۇق ۋەكىللىك قىلىش يىغىنىدا ‹‹مۇساپىرلار ئورنى ئەھدىنامىسى›› ماقۇللاندى. ب د ت 2001 – يىلىدىن باشلاپ، ھەر يىلى 20 – ئىيۇننى ‹‹دۇنيا مۇساپىرلار كۈنى›› قىلىپ بېكىتىپ، بۇ ئارقىلىق كىشىلەرنىڭ مۇساپىرلار مەسىلىسىگە كۆڭۈل بۆلۈشىنى ئۈمىد قىلدى.
</S>
<S ID=31081>
   لېكىن، ھازىرقى ئەھۋال ھەر قانداق كىشىنى ئەندىشىگە سالىدۇ. 21 – ئەسىرنىڭ ئىككىنچى ئون يىلىدا ئىنسانىيەت مەدەنىيىتى كۈنسېرى تەرەققىي قىلدى، مۇساپىرلار مەسىلىسىدىن ئىبارەت ئىنسانىيەت مەدەنىيىتىدىكى بۇ يارا كۈنسېرى ئېغىرلاپ، كىشىنى ئەندىشىگە سېلىپلا قالماي، يەنە دۇنيا خەلقىگە ئاگاھلاندۇرۇش سىگنالى چالدى.
</S>
<S ID=31082>
   مۇساپىرلارنىڭ سانى شىددەت بىلەن ئاشتى، بۇ ئاساسلىقى سۇرىيە، ئافغانىستان، سومالى ۋە جەنۇبىي سۇدان قاتارلىق ئۇرۇش مالىمانچىلىقى يۈز بەرگەن دۆلەتلەرگە چېتىلدى. رەھىمسىز ئۇرۇش ئوتىدىن قېچىش ئۈچۈن، نەچچە يۈز مىڭ كىشى ئامالسىز يۇرت – ماكانىنى تاشلاپ، ياۋروپاغا پاناھلىق تىلەپ باردى، بۇنىڭ بىلەن ياۋروپا 2 – دۇنيا ئۇرۇشىدىن بۇيانقى ئەڭ ئېغىر مۇساپىرلار كىرىزىسىغا دۇچ كەلدى.
</S>
<S ID=31083>
   مۇساپىرلار كىرىزىسى دۇنيا خەلقىگە ئېغىر سىناق ئېلىپ كەلدى. ئوتتۇرا دېڭىزنىڭ شىددەتلىك دولقۇنلىرىغا قارىماي، سەرگەردان بولغان كىشىلەر ئۇرۇش ئوتى قاپلىغان زېمىننى تاشلاپ، تۇلۇم قولۋاققا ئولتۇرۇپ، دېڭىز دولقۇنلىرىنىڭ ئېقىتىپ كېتىشىگە پەرۋا قىلماي، قىلچە ئىككىلەنمەستىن ھاياتلىق يولى ئىزدىدى. ئۇلاردىن بەزىلىرى ھاياتىدىن ئايرىلىپ، دېڭىزغا غەرق بولدى. خەۋەر قىلىنىشىچە، 2015 – يىلى 3000دەك مۇساپىر ئىتالىيەگە كېتىۋاتقاندا كېمە ئۆرۈلۈپ كېتىپ ھاياتىدىن ئايرىلغان. سۇرىيەلىك كىچىك مۇساپىر ئايراننىڭ تۈركىيە دېڭىز ساھىلىدە ھاياتىدىن ئايرىلىشى دەل تىپىك تىراگېدىيەدۇر. كەڭ كۆلەمدىكى مۇساپىرلار دولقۇنىنىڭ كۆتۈرۈلۈشى ئالاقىدار دۆلەتلەردە خەلق تۇرمۇشىنىڭ يامانلاشقانلىقى، خەلقئارا ئىنسانپەرۋەرلىك ئىشلىرىنىڭ غايەت زور خىرىسقا دۇچ كەلگەنلىكى، شۇنىڭ بىلەن بىللە، دۇنيانىڭ ئىنسانپەرۋەرلىك ۋە ھەققانىيلىق ئىشلىرىنىڭ ئېغىر بېسىمغا دۇچ كەلگەنلىكىدىن دېرەك بەردى.
</S>
<S ID=31084>
   دۇنيا جامائىتى بىردەك: مۇساپىرلار كىرىزىسى غەرب ‹‹مۇداخىلىچىلىك›› ئىدىيەسىنىڭ يامان مەھسۇلى. تارىختا غەربىي ئاسىيا، شىمالىي ئافرىقا رايونى مەدەنىيەت بۆشۈكى بولۇپ، شانلىق تارىخى ۋە مەدەنىيىتى بار ئىدى. لېكىن ئامېرىكا باشچىلىقىدىكى قىسمەن غەرب دۆلەتلىرى ئۆزىنىڭ ئۆلچىمىنى باشقا دۆلەتلەرگە مەجبۇرىي تېڭىپ، يەرلىكنىڭ تارىخى، دىن مەدەنىيىتىنىڭ ئالاھىدىلىكى ۋە دۆلەت ئەھۋالىغا پىسەنت قىلماي، رايون دۆلەتلىرىنىڭ ئىچكى سىياسىتىگە ئۆكتەملىك بىلەن ئارىلاشتى، دەل مۇشۇنداق ئارىلىشىش سىياسىتىنىڭ نەتىجىسىدە، غەربىي ئاسىيا بىلەن شىمالىي ئافرىقا رايونلىرى بۇنىڭ ئۈچۈن ئېغىر بەدەل تۆلىدى، ‹‹ئاتالمىش ئوتتۇرا شەرق دېموكراتىيەسى›› بۈگۈنكى كۈندە ھەقىقىي ‹‹ئەخلەت››كە ئايلىنىپ، مۇساپىرلارنى تۈركۈملەپ كۆپەيتىدىغان مەنبەگە ئايلاندى.
</S>
<S ID=31085>
   ياۋروپاغا ئاققان مۇساپىرلار ئىچىدە، كۆپ ساندىكى مۇساپىر سۇرىيەدىن كەلگەن. ب د ت نىڭ ئىستاتىستىكىسىغا قارىغاندا، 2011 – يىلى سۇرىيەدە ئىچكى ئۇرۇش پارتلىغاندىن بۇيان 4 مىليوندىن ئارتۇق سۇرىيەلىك چەت ئەلگە مۇساپىر بولۇپ بارغان، سۇرىيە تەۋەلىكىدە 7 مىليون 600 مىڭدىن ئارتۇق كىشى سەرسان بولغان. ئوتتۇرا شەرق سىياسىي ئىستراتېگىيە مۇنبىرىنىڭ رەئىسى سامىر جاتاس مۇنداق دېدى: ئامېرىكىنىڭ ئارىلىشىشى، رايون ئىتتىپاقداشلىرىنىڭ سۇرىيەدىكى ئۆكتىچىلەرگە قوراللىق ياردەم بېرىشى سەۋەبلىك مۇشۇنداق ئاپەت يۈز بەردى، سۇرىيە ھازىر دۆلەت پارچىلىنىش كىرىزىسىغا دۇچ كېلىۋاتىدۇ. تاراتقۇلاردا: ياۋروپا غەربىي ئاسىيا، شىمالىي ئافرىقىغا قاراتقان دىپلوماتىيە سىياسىتىدە ئامېرىكىنىڭ سىزغان سىزىقى بويىچە مېڭىپ، ئاخىرىدا ئۆزى يامان كۈنگە قالدى، دېيىلدى.
</S>
<S ID=31086>
   ھازىر ئوتتۇرا دېڭىز سىياسىي داۋالغۇشقا دۇچ كېلىپ، ياۋروپانىڭ ئەتراپىدا ‹‹مۇقىمسىز››لىق پەيدا قىلدى. مۇساپىرلار كىرىزىسى ياۋروپادىكى دۆلەتلەرنىڭ باش ئاغرىقىغا ئايلاندى. مۇساپىرلار مەسىلىسى ھەر قايسى پارتىيەلەر تالاش – تارتىش قىلىدىغان مەسىلىگە ئايلاندى. مۇساپىرلار كىرىزىسى كۈچەيتكۈچكە ئايلىنىپ، ياۋروپا جەمئىيىتىدە ساقلانغان دىن ۋە مەدەنىيەت ئىختىلاپىنى گەۋدىلەندۈردى.
</S>
<S ID=31087>
   شۇنى ئىنكار قىلىشقا بولمايدۇكى، مۇساپىرلار مەسىلىسى ئىزچىل خەلقئارا جەمئىيەتنىڭ باش ئاغرىقى بولۇپ، سەۋەبى مۇرەككەپ، ئىجتىمائىي تەسىرى چوڭقۇر. لېكىن، 21 – ئەسىردىكى ئىنسانلارنىڭ ئىلگىرىكىگە قارىغاندا بۇ قىيىن مەسىلىنى ھەل قىلىش ئىقتىدارى ۋە ئۇسۇلى بولۇشى كېرەك ئىدى، رەھىمسىز رېئاللىق شۇنى ئىسپاتلاپ بەردىكى، مۇساپىرلاردىن ئىبارەت بۇ يارا ئېغىزى بۈگۈنكى كۈندە يىرىڭلاپ تېخىمۇ ئېغىرلاشتى، يەنە بىر قېتىملىق مۇساپىرلار كۈنى يېتىپ كەلگەن پەيتتە، ئەجەبا بۇ بىزنىڭ ئەستايىدىل ئويلىنىشىمىزغا، ھەل قىلىش يولى ئۈستىدە ئورتاق ئىزدىنىشىمىزگە ئەرزىمەيدۇ؟
</S>
<S ID=31088>
شىنخۇا ئاگېنتلىقى
</S>
<S ID=31089>
‏
</S>
</TEXT>
/BODY
/DOC