<DOC>
<DOCID>TIANSHAN.552991</DOCID>
<HEADER>
<CLASS>شىنجاڭ</CLASS>
<DATE>2016-09-26 12:59:27</DATE>
</HEADER>
<BODY>
<HEADLINE>
<S ID=50773>
پۇرسەت كەلدى، رىقابەتمۇ ھەم...
</S>
</HEADLINE>
<TEXT>
<S ID=50774>
  ئابدۇشۈكۈر ئابدۇكېرىم
</S>
<S ID=50775>
   ئالتۇن كۈزدە 5 – نۆۋەتلىك جۇڭگو ئاسىيا – ياۋروپا كۆرگەزمىسى ئۈرۈمچى شەھىرىدە داغدۇغىلىق ئۆتكۈزۈلدى.
</S>
<S ID=50776>
دۇنيانىڭ ھەرقايسى جايلىرىدىن كەلگەن ئەزىز مېھمانلار، كارخانىچىلار ۋە سودىگەرلەر شىنجاڭ خەلقئارا كۆرگەزمە مەركىزىگە جەم بولۇپ، تۈر تونۇشتۇرۇش، شېرىك ئىزدەش ۋە ئۆز كارخانىسى، ئۆز مەھسۇلاتلىرىنى تونۇشتۇرۇشقا كىرىشىپ كەتتى.
</S>
<S ID=50777>
ئاپتونوم رايونىمىزدىكى ھەرقايسى ۋىلايەت، ئوبلاست ۋە شەھەرلەرنىڭ سودا ئۆمەكلىرى ۋە پۇقراۋى كارخانىلار بۇنداق خەلقئارالىق كاتتا ئىقتىساد – سودا بويىچە كېڭىشىش سورۇنىنى قولدىن بەرمەي، ئاكتىپ پوزىتسىيە ۋە پۇختا تەييارلىق بىلەن كۆرگەزمىنىڭ ئىشىكىنى دادىللىق بىلەن چېكىپ، مەملىكەت ئىچى – سىرتىدىن كەلگەن ئىقتىسادىي ئەمەلىي كۈچى كۈچلۈك، بازار ئېچىش تەجرىبىسى مول كارخانىلار بىلەن بىر مەيداندا بەيگىگە چۈشۈشتى.
</S>
<S ID=50778>
   دەرۋەقە، جۇڭگو ئاسىيا – ياۋروپا كۆرگەزمىسىنىڭ ئاپتونوم رايونىمىزنىڭ مەركىزى بولغان ئۈرۈمچى شەھىرىدە ئۆتكۈزۈلۈشى ئاپتونوم رايونىمىزدىكى ھەرقايسى ۋىلايەت، ئوبلاست ۋە شەھەرلەرنى، بولۇپمۇ پۇقراۋى كارخانىلارنى تارىختا مىسلى كۆرۈلمىگەن تەرەققىيات پۇرسىتى بىلەن تەمىن ئەتتى.
</S>
<S ID=50779>
كونكرېت قىلىپ ئېيتقاندا، بۇ كۆرگەزمە شىنجاڭ كارخانىلىرىغا ئىقتىساد – سودا بويىچە كېڭىشىش، چېگرا ۋە رايون ھالقىپ شېرىك تېپىش ۋە ئۆزىنى تونۇشتۇرۇش پۇرسىتى يارىتىپ بەردى.
</S>
<S ID=50780>
يەنە بىر نۇقتىدىن ئېيتقاندا، جۇڭگو ئاسىيا – ياۋروپا كۆرگەزمىسى كارخانىلارغا ئەڭ ياخشى ئۆگىنىش پۇرسىتى ئېلىپ كەلدى.
</S>
<S ID=50781>
يەنى بىزنىڭ كارخانىلىرىمىز كۆرگەزمىگە قاتنىشىش ئارقىلىق، مەملىكەت ئىچى ۋە چەت ئەللەردىن كەلگەن داڭلىق كارخانىلاردىن بۇنداق كاتتا خەلقئارالىق ئىقتىساد – سودا سورۇنلىرىغا قانداق تەييارلىق ۋە قانداق ئوبراز بىلەن قاتنىشىش، تۈرلەرنى قانداق تاللاپ ئوتتۇرىغا چىقىرىش، يايما ئورۇنلىرىنى قانداق بېزەش، ئۆز ماركىسىنى قانداق تونۇشتۇرۇش ۋە قانداق بازار ئېچىش قاتارلىق جەھەتلەردە نۇرغۇن قىممەتلىك بىلىم ۋە تەجرىبىلەرنى ئۆگەندى.
</S>
<S ID=50782>
   شىنجاڭ ‹‹تاشقىن›› خەلقئارا سودا چەكلىك شىركىتىنىڭ لېدىرى مۇھەممەتتۇرسۇن تۇرسۇننىياز مۇنداق دېدى: ھەر نۆۋەت يەرمەنكە ۋە كۆرگەزمىلەرگە قاتناشسام نۇرغۇن ئۆزگىچە تەسىرات ۋە ھاسىلاتلارغا ئىگە بولىمەن، بۇنداق سورۇنلاردىن ئۆگەنگەن بەزى بىلىملەرنى كىتابلاردىنمۇ تاپقىلى بولمايدۇ.
</S>
<S ID=50783>
بۇ قېتىمقى كۆرگەزمىگە قاتناشقان چەت ئەل كارخانىلىرىنىڭ كۆپلۈكى مېنى ھەيران قالدۇردى، بولۇپمۇ بۇ چەت ئەل كارخانىلىرىنىڭ يايما ئورۇنلىرىنى بېزەشتىكى خاسلىقى، ئېلىپ كەلگەن كېڭىشىش تۈرلىرىنىڭ سەرخىللىقى، يايما ئورنىغا قەدەم باسقان ھەرقانداق بىر ئادەمگە تۇتقان قىزغىن مۇئامىلىسى، كارخانا ئوبرازىنى نۇرلاندۇرۇش ۋە ئۆز ماركىسىغا ‹‹ئالتۇن ھەل بېرىش›› جەھەتتە كۆرسىتىۋاتقان تىرىشچانلىقى ماڭا كۈچلۈك تەسىر قىلدى.
</S>
<S ID=50784>
مەن بۇ نۆۋەتلىك كۆرگەزمە جەريانىدا بىزنىڭ مەملىكەت ئىچى – سىرتىدىن كەلگەن ئاشۇ چوڭ كارخانا، چوڭ گۇرۇھلاردىن ئۆگىنىشكە تېگىشلىك نۇرغۇن تەرەپلىرىمىز بارلىقىنى چوڭقۇر ھېس قىلدىم.
</S>
<S ID=50785>
مۇشۇ نۇقتىدىن ئېيتقاندا، جۇڭگو ئاسىيا – ياۋروپا كۆرگەزمىسى بىز ئۈچۈن ھەم ئەڭ ياخشى ھەمكارلىشىش، شېرىكلىشىش ۋە بازار ئېچىش سورۇنى بولۇپلا قالماي، تېخىمۇ مۇھىمى باشقىلارنىڭ ئىلغار كارخانا باشقۇرۇش ئىدىيەسى ۋە بازار ئېچىش ئۇسۇللىرىنى ئۆگىنىدىغان ياخشى دەرسخانا ھېسابلىنىدۇ.
</S>
<S ID=50786>
چۈنكى، بىزنىڭ پۇقراۋى كارخانىلىرىمىزنىڭ تارىخى ئانچە ئۇزاق ئەمەس، كارخانا باشقۇرۇش، تۈر تاللاش، ھەمكارلىق ئورنىتىش ۋە بازار ئېچىش قاتارلىق جەھەتلەردىكى تەجرىبىسى كەمچىل.
</S>
<S ID=50787>
بىزنىڭ كارخانىلىرىمىز داۋاملىق ‹‹توك قاچىلاش››قا موھتاج.
</S>
<S ID=50788>
   جۇڭگو ئاسىيا – ياۋروپا كۆرگەزمىسى بىزگە ياخشى تەرەققىيات پۇرسىتى ئېلىپ كېلىش بىلەن بىللە، يەنە ئۆز نۆۋىتىدە كۆچلۈك رىقابەت ھەم خىرىس ئېلىپ كەلدى.
</S>
<S ID=50789>
سۆزىمىزنىڭ دەلىلى شۇكى، بۇ نۆۋەتلىك كۆرگەزمىگە قاتناشقان 416 چەت ئەل كارخانىسى ئالدى بىلەن بىزنىڭ كارخانىلىرىمىز بىلەن ھەمكارلاشقىلى كەلدى، ئۇنىڭدىن باشقا ئۇلار يەنە بىز بىلەن رىقابەتلەشكىلى، بىز بىلەن بازار ۋە خېرىدار تالاشقىلى كەلدى، ئۇلار پۇرسەتنىڭ ھامان تەييارلىقى بار كىشىلەرگە مەنسۇپ ئىكەنلىكىنى ئوبدان بىلگەچكە، بۇ ‹‹جەڭ››گە تولۇق ھەم پۇختا تەييارلىق بىلەن كەلدى.
</S>
<S ID=50790>
   شىنجاڭ ‹‹مىراس›› كىيىم – كېچەك مەدەنىيىتى شىركىتىنىڭ لېدىرى قەمىردىن مەمتىلى مۇنداق دېدى: شۇنىسى ئېنىقكى، كۆرگەزمە زالىدىن ئورۇن ئالغان بۇ چەت ئەل كارخانىلىرى ھەرگىزمۇ بۇ يەرگە سەيلە – ساياھەت قىلغىلى ۋە ياكى تاماشا قىلغىلى كەلگەن ئەمەس، بەلكى ئۇلار بىز بىلەن خېرىدار ۋە بازار تالاشقىلى كەلدى.
</S>
<S ID=50791>
بۇنداق كەسكىن ‹‹جەڭ››دە كىمنىڭ تەييارلىقى ئەڭ پۇختا، كىم ئەڭ تەشەببۇسكار بولسا، پۇرسەت ۋە ئامەت شۇنىڭغا تەئەللۇق بولىدۇ.
</S>
<S ID=50792>
شۇڭا بىز بۇنداق رىقابەت دولقۇنىغا دادىل يۈزلىنىشكە جۈرئەت قىلىشىمىز، ئۆزىمىزنىڭ يىپەك يولى ئىقتىساد بەلبېغىدىكى يادرولۇق رايونغا جايلىشىشتەك رايون ئەۋزەللىكىمىزدىن پايدىلىنىپ، چوڭ كارخانىلار بىلەن ئادىل ھەم باراۋەر ئاساستا رىقابەتكە چۈشۈشىمىز لازىم.
</S>
<S ID=50793>
ئەگەر بىز يەنىلا بىخۇدلۇق قىلىپ كونا سەنەمگە دەسسەپ، ‹‹ئاكاڭ قارىغاي ھەممىدىن نوچى›› دەپ ئۆزىمىزگە تەمەننا قويۇپ يۈرۈۋېرىدىغان بولساق، بىز ھەيدىگەن كېمە ئۇزاققا بارمايلا كۈچلۈك دېڭىز دولقۇنلىرىنىڭ زەربىسىدە سۇغا غەرق بولىدۇ.
</S>
<S ID=50794>
چۈنكى بازار رىقابىتى كۈچلۈك ھەم رەھىمسىز، بۇ يەردە ھېچكىمگە ئېتىبار ۋە غەمخورلۇق يوق!
</S>
<S ID=50795>
   شىنجاڭ ‹‹شانئال›› ئىگىلىك تىكلەش كەسپىي تەربىيەلەش مەكتىپىنىڭ قۇرغۇچىسى ئايتۇرسۇن رۇسۇل مۇنداق دېدى: جۇڭگو ئاسىيا – ياۋروپا كۆرگەزمىسى كارخانىچىلىرىمىز ئۈچۈن ياخشى ھەمكارلىق ۋە ئۆزىگە ‹‹توك قاچىلاش›› سورۇنى بولۇپلا قالماي، يەنە ئىنتايىن كەسكىن رىقابەت سورۇنى بولۇپ ھېسابلىنىدۇ، ھازىر بىزنىڭ مۇتلەق كۆپ ساندىكى كارخانىلىرىمىز دېھقاننىڭ پۇلىنى تېپىشقا ئۆگىنىپ كەتتى.
</S>
<S ID=50796>
مېنىڭچە بىز مۇشۇنداق كۆرگەزمىلەردىن پايدىلىنىپ شېرىك تېپىشقا ماھىر بولۇشىمىز، بولۇپمۇ رايون ۋە دۆلەت ھالقىپ خەلقئارا چوڭ بازارغا دادىل يۈرۈش قىلىپ دوللار تېپىشنىمۇ ئۆگىنىۋېلىشىمىز لازىم.
</S>
<S ID=50797>
   جۇڭگو ئاسىيا – ياۋروپا كۆرگەزمىسى پۇرسەت بىلەن رىقابەت تەڭ مەۋجۇت بولۇپ تۇرىدىغان ئىقتىساد – سودا سورۇنى.
</S>
<S ID=50798>
مۇبادا، بىزنىڭ كارخانىلىرىمىز پۇختا تەييارلىق ھەم تەشەببۇسكارلىق بىلەن ‹‹ھۇجۇم››غا ئۆتمەيدىكەن، ئۇلار بازار رىقابىتىدە پاسسىپ ئورۇنغا چۈشۈپ قېلىپ ھازىر بار بولغان ئىستېمالچىلار توپىنى باشقىلارغا تارتقۇزۇپ قويىدۇ، ئىستېمالچىلار توپى قولدىن كەتتى دېگەنلىك بازار قولدىن كەتتى، دېگەنلىك بولىدۇ، بازار قولدىن كەتتى دېگەنلىك كارخانا ۋەيران بولدى، دېگەنلىك بولىدۇ.
</S>
<S ID=50799>
شۇڭا شىنجاڭ كارخانىلىرى جۇڭگو ئاسىيا – ياۋروپا كۆرگەزمىسىنى ھەم پۇرسەت، ھەم رىقابەت سورۇنى دەپ بىلىپ، بۇ كۆرگەزمىگە پۇختا ھەم ئىنچىكە تەييارلىق بىلەن قاتنىشىشى، چېگرا ھەم رايون ئاتلاپ بازار ئېچىشقا ماھىر بولۇشى لازىم.
</S>
<S ID=50800>
شۇنداق قىلغاندىلا، كارخانىلىرىمىز ھاياتىي كۈچكە تولۇپ، ئۆز ماركىسىنى دۇنياغا تونۇتالايدۇ، ئەلۋەتتە!
</S>
<S ID=50801>
‏
</S>
</TEXT>
/BODY
/DOC