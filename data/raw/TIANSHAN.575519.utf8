<DOC>
<DOCID>TIANSHAN.575519</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-12-29 13:27:43</DATE>
</HEADER>
<BODY>
<HEADLINE>
<S ID=68802>
‹‹ بىر كېچىدىلا باي بولۇش››تىن ھەزەر ئەيلەڭ
</S>
</HEADLINE>
<TEXT>
<S ID=68803>
يېقىنقى يىللاردىن بۇيان، ئاپتونوم رايونىمىزدا شاخلىتىپ سېتىش بىلەن شۇغۇللىنىدىغانلار كۆپىيىپ، شاخلىتىپ سېتىش يوللىرى ئۈزلۈكسىز كېڭەيدى.
</S>
<S ID=68804>
بولۇپمۇ ئېلېكتىرونلۇق سودىنىڭ تەرەققىي قىلىشىغا ئەگىشىپ، تور، ئۈندىدار قاتارلىق تور سۇپىسىدىن پايدىلىنىپ، شاخلىتىپ سېتىش دېلولىرى كۆپ كۆرۈلدى.
</S>
<S ID=68805>
 شاخلىتىپ سېتىش دېگىنىمىز، تەشكىللىگۈچىلەر ياكى تىجارەت قىلغۇچىلار خادىم تەرەققىي قىلدۇرۇش ئارقىلىق تەرەققىي قىلدۇرۇلغان خادىملاردىن باشقا خادىملارنى تەرەققىي قىلدۇرۇشنى تەلەپ قىلىپ، تەرەققىي قىلدۇرۇلغان خادىملارغا ئۇلار بىۋاسىتە ياكى ۋاسىتىلىك تەرەققىي قىلدۇرغان خادىملارنىڭ سانىغا ئاساسەن ئىش ھەققى بېرىپ (ماددىي مۇكاپات ۋە باشقا ئىقتىسادىي مەنپەئەتلەرنى ئۆز ئىچىگە ئالىدۇ)، قانۇنسىز مەنپەئەتكە ئېرىشىشنى كۆرسىتىدۇ.
</S>
<S ID=68806>
 كۆپىنچە كىشىلەر شاخلىتىپ سېتىش بىلەن بىۋاسىتە سېتىشنى ئانچە پەرقلەندۈرەلمەي قالىدۇ.
</S>
<S ID=68807>
بۇ توغرىسىدا ئىلى ئوبلاستلىق سودا – سانائەت مەمۇرىي باشقۇرۇش ئىدارىسى ئىقتىسادىي تەكشۈرۈش چوڭ ئەترىتىنىڭ مۇئاۋىن باشلىقى دىلمۇرات ياقۇپجان مۇنداق دېدى: ھەر ئىككىسى قانۇنىي ئاساس جەھەتتىن ئوخشاشمايدۇ.
</S>
<S ID=68808>
شاخلىتىپ سېتىشقا قانۇن بويىچە زەربە بېرىلىدۇ. بىۋاسىتە سېتىش بولسا قانۇن بويىچە يولغا قويۇلىدۇ.
</S>
<S ID=68809>
بىۋاسىتە سېتىشتا ھېچقانداق ئەزالىق پۇلى(ھەققى) ئېلىنمايدۇ.
</S>
<S ID=68810>
ئەزالارنى تەربىيەلەش، ئىمتىھان ئېلىش ھەقسىز بولۇپ، ئەزالىق سالاھىيەتكە ئىگە بولغانلارغا ئەزالىق كىنىشكىسى بېرىلىپ، سودا مىنىستىرلىقىنىڭ ئاممىغا بىۋاسىتە ئېچىۋەتكەن تور بېكىتىدە ئەنگە ئېلىنىدۇ.
</S>
<S ID=68811>
شاخلىتىپ سېتىشنىڭ ئەزالىقىغا ئىگە بولۇشتا ھېچقانداق سالاھىيەت شەرتىنى ھازىرلىماي تۇرۇپ پەقەتلا ئەزالىق پۇلى (ھەققى) تاپشۇرۇش ياكى مەلۇم مىقداردا تاۋار ياكى مۇلازىمەتنى سېتىۋېلىش شەرت قىلىنىدۇ.
</S>
<S ID=68812>
بىۋاسىتە سېتىش ئەزالىرى ئارىسىدا پەلەمپەيسىمان يۇقىرى – تۆۋەنلىك مۇناسىۋەت شەكىللەنمەيدۇ.
</S>
<S ID=68813>
بىۋاسىتە سېتىش كارخانىسى بىۋاسىتە ساتقۇچىغا ئايمۇئاي ئىش ھەققى بېرىدۇ.
</S>
<S ID=68814>
بىۋاسىتە ساتقۇچىنىڭ ئىستېمالچىغا مەھسۇلاتنى بىۋاسىتە سېتىشتىن قىلغان كىرىمىنىڭ ئەڭ يۇقىرى بولغاندا %30 ئەتراپىدا ئىش ھەققى ھېسابلاب بېرىدۇ.
</S>
<S ID=68815>
 شاخلىتىپ سېتىشتا بولسا، ئەزالار ئارىسىدا پەلەمپەيسىمان يۇقىرى – تۆۋەنلىك مۇناسىۋەت شەكىللىنىپ، ئەزا تەرەققىي قىلدۇرغان سانىغا قارىتا، پۇل، تاۋار، نومۇر قاتارلىق ئۇسۇل ۋە شەكىللەر ئارقىلىق ھەق ھېسابلاب بېرىدۇ.
</S>
<S ID=68816>
بىۋاسىتە سېتىش كارخانىلىرى قانۇنلۇق تىجارەت كىنىشكىسى ئالغاندىن سىرت، يەنە بىۋاسىتە سېتىش ئىجازەتنامىسىنى بېجىرىپ، قانۇندا بەلگىلەنگەن شەرتلەر بويىچە ئىجازەت ئالغان رايوندا ئىجازەت ئالغان مەھسۇلاتلىرىنى بىۋاسىتە ساتالايدۇ.
</S>
<S ID=68817>
شاخلىتىپ سېتىش بولسا، ھېچقانداق رەسمىيەت بېجىرمەي تۇرۇپ ياكى پەقەت تىجارەت كىنىشكىسى بېجىرىپلا، ھەر قانداق ئورۇندا شاخلىتىپ سېتىشنى ئىشقا ئاشۇرىدۇ.
</S>
<S ID=68818>
 بىۋاسىتە سېتىش مەلۇم بىر مەھسۇلات، تاۋار، مۇلازىمەتنى ئاممىغا ئوچۇق – ئاشكارا سېتىشنى مەقسەت قىلىدۇ.
</S>
<S ID=68819>
شاخلىتىپ سېتىشتا بولسا مەھسۇلات ياكى مۇلازىمەتنى ۋاسىتە قىلىپ، ئەزا تەرەققىي قىلدۇرۇش ئارقىلىق ئەزالاردىن پۇل ئۈندۈرۈشنى مەقسەت قىلىدۇ.
</S>
<S ID=68820>
بىۋاسىتە سېتىش كارخانىلىرى خادىملارنى تەربىيەلەشتە ناھىيە دەرىجىلىك سودا – سانائەت مەمۇرىي باشقۇرۇش ئىدارىسىگە ئەنگە ئالغۇزۇپ، ئوچۇق – ئاشكارا تەربىيەلەيدۇ.
</S>
<S ID=68821>
شاخلىتىپ سېتىشتا بولسا خادىملارنى تەربىيەلەش يوشۇرۇن ئېلىپ بېرىلىدۇ.
</S>
<S ID=68822>
شۇڭا، شاخلىتىپ سېتىش بىلەن بىۋاسىتە سېتىش كارخانىغا، مەھسۇلاتقا قارىتىلماستىن، بەلكى سېتىلىش ئۇسۇلىغا قارىتىلغان.
</S>
<S ID=68823>
 دىلمۇرات ياقۇپجان شاخلىتىپ سېتىشنىڭ كونكرېت ئىپادىلىرى توغرىسىدا توختىلىپ مۇنداق دېدى: شاخلىتىپ ساتقۇچىلار تۈرلۈك قىزىقتۇرۇش ئۇسۇللىرى ئارقىلىق ئەزا توپلايدۇ.
</S>
<S ID=68824>
ئاۋۋال دوستلىرى، ئۇرۇق – تۇغقانلىرى، ساۋاقداشلىرى، يۇرتداشلىرى، كەسىپداشلىرى، قوشنىلىرىنى تۈرگە ئايرىپ، نىشان ئوبيېكتلىرىنى تاللايدۇ.
</S>
<S ID=68825>
شېرىن سۆز تاكتىكىسىنى قوللىنىپ، نىشاننىڭ پىسخىكىسىنى ئىگىلەپ، ۋەدىلەر ئارقىلىق قىزىقتۇرىدۇ.
</S>
<S ID=68826>
يۇقىرى ئۈنۈم، يۇقىرى كىرىم، يۇقىرى پايدا نىسبىتى بىلەن نىشاننى ئازدۇرۇپ، نىشاننى ‹‹بىر كېچىدە باي بولۇش››قا ئىشەندۈرىدۇ.
</S>
<S ID=68827>
شۇڭا ھەر ۋاقىت ھوشيارلىقىنى ئۆستۈرۈش، شاخلىتىپ سېتىش بىلەن بىۋاسىتە سېتىشنى پەرقلەندۈرۈش، ئالدىن مۇداپىئەلىنىش تەدبىرىنى قوللىنىپ، قانۇنلۇق تىجارەت قىلىش ئېڭىنى يېتىلدۈرۈپ، مەسىلىنى بايقىغان ھامان قانۇن ئورگانلىرىغا دەرھال دېلو مەلۇم قىلىپ، ئۆزىنىڭ قانۇنىي ھوقۇق – مەنپەئىتىنى قوغدىشى كېرەك.
</S>
<S ID=68828>
ئابدۇسالام قادىر
</S>
<S ID=68829>
‏
</S>
</TEXT>
/BODY
/DOC