<DOC>
<DOCID>TIANSHAN.563892</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-11-10 11:34:10</DATE>
</HEADER>
<BODY>
<HEADLINE>
<S ID=57975>
مىكرو، كىچىك كارخانىلار ئىختىساسلىقلارنى قانداق جەلپ قىلىدۇ؟
</S>
</HEADLINE>
<TEXT>
<S ID=57976>
مىكرو، كىچىك كارخانىلار كۆلەم، مەبلەغ ۋە بازار ئۈلۈشى قاتارلىق جەھەتلەردە چوڭ كارخانىلار بىلەن رىقابەتلىشەلمەيدىغان تۇرۇقلۇق ئىختىساسلىقلارنى جەلپ قىلىشتا چوڭ كارخانىلار بىلەن قانداق رىقابەتلىشىدۇ؟
</S>
<S ID=57977>
مىكرو، كىچىك كارخانىلارنىڭ ئالاھىدىلىكى جانلىقلىقى ۋە ئىجادچانلىقىدا بولۇپ، ئىختىساسلىقلارنى جەلپ قىلىشتا دەل مۇشۇ ئالاھىدىلىكىدىن پايدىلىنىدۇ.
</S>
<S ID=57978>
ئەمەلىي نەتىجىنى ئۇنۋان ۋە خىزمەت تارىخىدىن مۇھىم ئورۇنغا قويىدۇ
</S>
<S ID=57979>
چوڭ كارخانىلاردىكى خىزمەتچىلەرنىڭ تەمىناتى ئۇنۋان ۋە خىزمەت تارىخى بىلەن چىتىلدۇرۇلىدۇ.
</S>
<S ID=57980>
مىكرو، كىچىك كارخانىلاردا بۇنداق ئىش مەۋجۇت ئەمەس، كىم ياخشى ئىشلىسە شۇنىڭ تەمىناتى يۇقىرى بولىدۇ.
</S>
<S ID=57981>
مىكرو، كىچىك كارخانىلاردا خادىملارنىڭ چوقۇم ئاساسىي قاتلامدىن باشلاپ چېنىقىشى ۋە شۇ تەرتىپ بويىچە يۇقىرى قاتلامغا چىقىشى تەلەپ قىلىنمايدۇ، رىغبەتلەندۈرۈش مېخانىزمىمۇ جانلىق بولۇپ، ئىقتىدارى بولسىلا يۇقىرى قاتلامغا چىقالايدۇ، ئىقتىدارى بولمىسا چۈشۈرۈلىدۇ، ھەم يۇقىرىغا چىقالايدۇ، ھەم تۆۋەنگە چۈشۈرۈلىدۇ، تەشكىللەش جانلىق بولىدۇ.
</S>
<S ID=57982>
تەمىنات ئارقىلىق جەلپ قىلىنىدۇ
</S>
<S ID=57983>
مىكرو، كىچىك كارخانىلار ھەر بىر خىزمەتچىنىڭ ئالاھىدىلىك ۋە ئېھتىياجىغا ئاساسەن ئوخشاش بولمىغان پاراۋانلىق تۈرلىرى بىلەن تەمىنلەيدۇ.
</S>
<S ID=57984>
خىزمەتچىلەرنىڭ مۇكاپاتى شۇ خىزمەتچىنىڭ ئېھتىياجى بىلەن مەلۇم دەرىجىدە ماسلاشتۇرۇلىدۇ.
</S>
<S ID=57985>
ھەر بىر خىزمەتچىنىڭ ئېھتىياجىنى ئىگىلىگەندىن كېيىن خىزمەتچىلەرگە شۇ ئېھتىياجنى قاندۇرۇپ بېرىشنىڭ ئۆزى مۇكاپات قىلىنىدۇ.
</S>
<S ID=57986>
بەزى خىزمەتچىلەرنىڭ چۈشلۈك تامىقى ئورۇنلاشتۇرۇلۇپ بېرىلىدۇ، بەزىلەرنىڭ بالىلىرىنى يەسلىدىن ئاپىرىپ – ئەكىلىدىغانغا، يەنە بەزى خىزمەتچىلەرنىڭ ئائىلىسىدىكى ياشانغانلارنىڭ ھالىدىن خەۋەر ئالىدىغانغا ئادەم ئورۇنلاشتۇرۇلىدۇ، خىزمەتچىلەرنىڭ ھەر خىل ئېھتىياجىنى قاندۇرۇپ بېرىدىغان بۇنداق پاراۋانلىقمۇ مىكرو، كىچىك كارخانىلارنىڭ ئىختىساسلىقلارنى جەلپ قىلىشتىكى ئۈنۈملۈك ئۇسۇلى ھېسابلىنىدۇ.
</S>
<S ID=57987>
خىزمەتچىلەرگە پاي ھوقوقىنى بۆلۈپ بېرىدۇ
</S>
<S ID=57988>
مىكرو، كىچىك كارخانىلار خىزمەتچىلىرىگە پاي ھوقوقىنى بۆلۈپ بېرىش ئارقىلىق ئۇلارنى كارخانىنىڭ خوجايىنىغا ئايلاندۇرغاندا ھەم كارخانىنىڭ ساغلام تەرەققىياتىنى ئىلگىرى سۈرەلەيدۇ، ھەم خىزمەتچىلەرگە پايدا يەتكۈزۈپ شەخسنىڭ تەرەققىياتى بىلەن كارخانىنىڭ تەرەققىياتىنى ئۈنۈملۈك بىرلەشتۈرەلەيدۇ.
</S>
<S ID=57989>
ساھە ھالقىپ ھەمكارلىشىدۇ
</S>
<S ID=57990>
ئالاقە تورى دەۋرىدە ھەمكارلاشقۇچى تېپىش تولىمۇ ئاسان بولۇپ، كەڭ قورساقلىق بىلەن ئۆزىنىڭ ئەۋزەللىكىنى ئاساس قىلىپ تۇرۇپ باشقا كارخانىلار بىلەن ھەمكارلىق ئورناتقاندا ئەۋزەللىكنى تېخىمۇ مۇستەھكەملىگىلى، يېتەرسىزلىكلەرنى تولۇقلىغىلى بولىدۇ.
</S>
<S ID=57991>
پۇلى بارلار پۇل چىقىرىش، كۈچى بارلار كۈچ چىقىرىش، باشقىلار ئورتاق مەنپەئەتلىنىش ئارقىلىق ئېرىشىدىغان پايدا تېخىمۇ كۆپىيىپ، مىكرو، كىچىك كارخانىلار تېخىمۇ تېز تەرەققىي قىلالايدۇ.
</S>
<S ID=57992>
ئىنچىكە مۇلازىمەت قىلىدۇ
</S>
<S ID=57993>
خىزمەتچىلەرنىڭ ئارام ئېلىشى ئۈچۈن ئىشخانىغا كىرېسلو قويۇش، يېمەكلىكلەرنى ساقلىشى ئۈچۈن توڭلاتقۇ، تاماق ئىسسىتىش قاچىسى، قايناق سۇ ۋە ئارام ئېلىش رايونى بىلەن تەمىنلەش، مۇۋاپىق ۋاقىتتا خالىغانچە ئۇسسۇلۇق ئىچىپ يېمەكلىكلەرنى يېيەلەيدىغان بولۇشىغا كاپالەتلىك قىلىش قاتارلىق ئىنچىكە مۇلازىمەتلەر بىلەن تەمىنلەيدۇ.
</S>
<S ID=57994>
خىزمەتتە خۇشاللىققا ئېرىشتۈرۈشكە كۈچەيدۇ
</S>
<S ID=57995>
خىزمەتچىلەرنىڭ ئېھتىياجىنى چىقىش قىلىپ ئۇلارنىڭ قىزىقىشىنى ئىگىلەش، مۇكاپاتلاش بىلەن بىللە قانداق قىلغاندا خىزمەتچىلەرنىڭ تۇرمۇشىنى تېخىمۇ ياخشىلىغىلى، ئۇلارغا كارخانىنىڭ ئىللىقلىقى ۋە كوللېكتىپنىڭ ئۇيۇشۇش كۈچىنى ھېس قىلدۇرغىلى بولىدۇ، دېگەندەك مەسىلىلەر ئۈستىدە كۆپرەك باش قاتۇرىدۇ.
</S>
<S ID=57996>
ئىختىساسلىق خادىملار كارخانىنىڭ قىممەتلىك بايلىقى بولۇپ، ئىختىساسلىق خادىملارنى جەلپ قىلىش، تەربىيەلەپ يېتىشتۈرۈش ۋە تۇتۇپ تۇرۇشنىڭ ئۆزىلا كارخانىنىڭ چوڭ غەلىبىسى ھېسابلىنىدۇ.
</S>
<S ID=57997>
نىجات قۇربان (ت)
</S>
</TEXT>
/BODY
/DOC