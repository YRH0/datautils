<DOC>
<DOCID>TIANSHAN.543676</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-24 11:39:05</DATE>
</HEADER>
<BODY>
<HEADLINE>
<S ID=42400>
ساياھەتچىلىك جانلاندى، ئەل – ئاۋام شادلاندى
</S>
</HEADLINE>
<TEXT>
<S ID=42401>
ئابدۇسالام قادىر
</S>
<S ID=42402>
   ئىلى ئوبلاستىدا بۇ يىل يازدا ساياھەتچىلىك بۆلەكچە جانلاندى. ئىلى دەريا بويلىرى، غۇلجا شەھەرلىك خەلق باغچىسى، قازانچى مىللىي ئۆرپ – ئادەت، ساياھەت رايونى، كۈنەس ناھىيەسىدىكى نارات مەنزىرە رايونى، ‹‹قىچا ماكانى›› دەپ نام ئالغان موڭغۇلكۈرە ناھىيەسىنىڭ تۈمەن مولۇق قىچىزارلىقى قاتارلىق ئىلى ۋادىسىدىكى نۇقتىلىق ساياھەت – مەنزىرە رايونلىرى ساياھەتچىلەرنى جەلپ قىلىپ، ئاپتونوم رايونىمىز، ئىچكىرى ئۆلكىلەر ھەتتا چەت ئەلدىن كەلگەن ساياھەتچىلەر بىلەن تولدى.
</S>
<S ID=42403>
   ئاتۇش شەھىرىدىن كەلگەن كامىل ئادىل مۇنداق دېدى: ئائىلەمدىكىلەر ۋە دوستلىرىم بىلەن غۇلجا شەھىرىگە ساياھەتكە كەلدىم.
</S>
<S ID=42404>
بەش يىلنىڭ ئالدىدا بۇ يەرنى ساياھەت قىلغانىدىم. ئىلىنىڭ گۈزەللىكىنى يۇرتداشلىرىمغا تەشۋىق قىلىمەن، پۇرسەت بولسىلا ئىلىغا داۋاملىق ساياھەتكە كېلىمەن.
</S>
<S ID=42405>
   ئىلى ئوبلاستىغا بىۋاسىتە قاراشلىق جايلاردا بۇ يىل يازدا مېھمانساراي، رېستوران، سەھرا ئارامگاھلىرى ساياھەتچىلەرنى كۈتۈۋېلىشنىڭ ئەڭ يۇقىرى پەللىسىنى ياراتتى.
</S>
<S ID=42406>
غۇلجا شەھىرىنىڭ ئاۋات رەستىلىرىدىن تونۇرچى كوچىسىغا جايلاشقان، ئۇيغۇرلارنىڭ ئۆرپ – ئادەت، يېمەك – ئىچمەك مەدەنىيىتى مۇجەسسەملەنگەن ‹‹ھۇزۇر›› رېستورانى مۇشۇ كۈنلەردە ساياھەتچىلەرنى كۈتۈش بىلەن ئالدىراش بولۇپ كەتتى.
</S>
<S ID=42407>
رېستوران خوجايىنى ئابدۇسالام ئابلىز مۇنداق دېدى: بۇ يىل ئىلگىرىكىگە قارىغاندا ئىچكىرى ئۆلكە، شەھەرلەر ۋە جەنۇبىي شىنجاڭدىن غۇلجا شەھىرىگە كەلگەن ساياھەتچىلەر كۆپ بولدى.
</S>
<S ID=42408>
ھازىر كۈنىگە 800گە يېقىن ساياھەتچىنى كۈتۈۋاتىمىز. كۈنلۈك سودىمىز 30مىڭ يۈەنگە يېتىپ، كېچە سائەت 10لارغىچە تىجارەت قىلىۋاتىمىز.
</S>
<S ID=42409>
شۇنىڭغا لايىق بىزمۇ رېستوران مۇھىتىنى ياخشىلاپ، مۇلازىمەت تۈرلىرىنى كۆپەيتىپ، ساياھەتچىلەرگە ئازادە مۇھىت ۋە قولايلىقلارنى ياراتتۇق.
</S>
<S ID=42410>
   ئوبلاست جياڭسۇ ئۆلكىسىنىڭ بۇ ئوبلاستقا نىشانلىق ياردەم بېرىش قوماندانلىق ئىشتابىنىڭ يېتەكچىلىكىدە بۇ يىلنىڭ ئالدىنقى يېرىمىدا نەنجىڭ، ليەنيۈنگاڭ، چاڭجۇ، سۇجۇ، چېڭدۇ قاتارلىق شەھەرلەردە تۈر تونۇشتۇرۇش يىغىنى ئېچىپ، ئومۇمىي سوممىسى 4 مىليارد 280 مىليون يۈەنلىك 17 ساياھەتچىلىك تۈرىدە كېلىشىم ئىمزالىدى.
</S>
<S ID=42411>
جياڭسۇنىڭ تۆت ساياھەت پويىزىدا كەلگەن 5000 ئادەم (قېتىم) ساياھەتچى ۋە 230 ساياھەت ئايروپىلانىدا كەلگەن 12 مىڭ ئادەم(قېتىم) ساياھەتچىنى كۈتۈۋالدى.
</S>
<S ID=42412>
بۇ يىلنىڭ ئالدىنقى يېرىمىدا جەنۇبىي شىنجاڭدىن ئىلىغا ساياھەتكە كېلىدىغانلار ھەسسىلەپ ئېشىپ، رايون ئىچى ساياھەتچىلىكى جانلاندى.
</S>
<S ID=42413>
بۇ يىل يەنە ئومۇمىي سېلىنمىسى 10 مىليارد 890 مىليون يۈەنلىك سەككىز چوڭ تۈردىكى 66 ساياھەت تۈرى يولغا قويۇلدى.
</S>
<S ID=42414>
بۇنىڭ ئىچىدە، خەلق تۇرمۇشى قۇرۇلۇشىدىكى تۆت چوڭ تۈرگە 1 مىليارد 245 مىليون يۈەن مەبلەغ سېلىنغان بولۇپ، ھازىرغىچە پىلاننىڭ %70ى ئورۇندالدى.
</S>
<S ID=42415>
سودىگەر ۋە مەبلەغ جەلپ قىلىش خىزمىتىنىڭ سالمىقى ئۈزلۈكسىز ئاشۇرۇلۇپ، ‹‹شەنشەن›› گۇرۇھى، پۇدۇڭ تەرەققىيات بانكىسى بىلەن 8 مىليارد يۈەندىن ئارتۇق مەبلەغ سېلىنىدىغان ساياھەتچىلىك ھەمكارلىقى تۈرى بويىچە ئىستراتېگىيەلىك رامكا كېلىشىمى ئىمزالاندى.
</S>
<S ID=42416>
   بۇ ئوبلاست يەنە جايلارنىڭ ساياھەتچىلىك ئۇل ئەسلىھە قۇرۇلۇشىنى ياخشىلاپ ۋە يېڭىلاپ، كەسىپ تۈرلىرىنى كۆپەيتىپ، ساياھەت مۇلازىمىتىنى ئەلالاشتۇردى.
</S>
<S ID=42417>
كۈنەس ناھىيەسى ‹‹شەرقتە گۈزەل نارات يايلىقى، غەربتە سازلىق باغچىسى›› بولۇشتەك ساياھەتچىلىك تەرەققىيات ئىستراتېگىيەسىنى يولغا قويۇپ، ساياھەتچىلىكتە يېڭى سەھىپە ئاچتى.
</S>
<S ID=42418>
جۇڭگو شىنجاڭ 3 – نۆۋەتلىك مەدەنىيەت – ساياھەت بايرىمىنىڭ كۆندەنىڭ مەنزىرە رايونىدا ئۆتكۈزۈلۈشى بىلەن بۇ مەنزىرە رايونىنىڭ نامى يىراق – يېقىنغا تېخىمۇ تارالدى.
</S>
<S ID=42419>
   ئۇقۇشىمچە، ئالدىنقى يېرىم يىلدا ئىلى ئوبلاستىغا كەلگەن ساياھەتچى 5 مىليون 571 مىڭ ئادەم (قېتىم)غا يېتىپ، بۇلتۇرقى ئوخشاش مەزگىلدىكىدىن %83.6؛ ساياھەتچىلىكتىن قىلىنغان كىرىم 5 مىليارد يۈەنگە يېتىپ، بۇلتۇرقى ئوخشاش مەزگىلدىكىدىن %26 ئاشقان.
</S>
<S ID=42420>
ئىلى ئوبلاستىغا بىۋاسىتە قاراشلىق جايلار بۇ يىل 18 مىليون ئادەم (قېتىم) ساياھەتچىنى كۈتۈۋېلىپ، ساياھەتچىلىكتىن 15 مىليارد يۈەن كىرىم قىلىپ، ساياھەتچىلىك كىرىمىنى بۇلتۇرقىدىن %30 ئاشۇرۇشنى پىلانلىغان.
</S>
</TEXT>
/BODY
/DOC