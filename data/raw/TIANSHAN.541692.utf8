<DOC>
<DOCID>TIANSHAN.541692</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-08-16 15:31:27</DATE>
</HEADER>
<BODY>
<HEADLINE>
<S ID=39881>
‹‹كىچىك ئۆرۈك››تىن يۈكسىلىۋاتقان ‹‹چوڭ كەسىپ››
</S>
</HEADLINE>
<TEXT>
<S ID=39882>
  يېڭىسار ناھىيەسىنىڭ ئۆرۈك ماكانى ئىكەنلىكى ھەممىگە ئايان، يېڭىسار ناھىيەسىدە ‹‹سەمەت ئۆرۈكى››، مايسا ئۆرۈك، موكىياغلىق ئۆرۈك قاتارلىق سەرخىل ئۆرۈك سورتلىرى بار، بۇنىڭ ئىچىدە ‹‹سەمەت ئۆرۈكى›› دانىسىنىڭ يوغانلىقى، تەمىنىڭ ياخشىلىقى، مېغىزىنىڭ چوڭلۇقى بىلەن داڭلىق.
</S>
<S ID=39883>
بۇ يۇرتنىڭ تۇپرىقى ئۆرۈك ئۆستۈرۈشكە ماس كەلگەنلىكى ئۈچۈن، ‹‹يېرى ئاز، ئادەم كۆپ›› بۇ ناھىيەدە دېھقانلار قوشۇمچە ئۆرۈكچىلىك بىلەنمۇ شۇغۇللىنىدۇ.
</S>
<S ID=39884>
ئۆرۈكنىڭ ساقلاش مۇددىتى قىسقا، يۆتكەش قىيىن بولغاچقا، نۇرغۇن دېھقانلار ئۆرۈكلىرى پىشقان مەزگىلدە سېتىپ چىقىرالماسلىق، ۋاقتىدا قۇرۇتۇپ بولالماسلىق، گۈلىلىرىنى سۈپەتلىك قۇرۇتالماي يۇقىرى باھادا ساتالماسلىقتەك قىيىنچىلىقلارغا دۇچ كېلىپ، ئىقتىسادىي ئۈنۈمگە ئېرىشەلمەيۋاتقانىدى.
</S>
<S ID=39885>
يېڭىسار ناھىيەلىك پارتكوم، خەلق ھۆكۈمىتى 2013 – يىلىدىن باشلاپ كەڭ كۆلەمدە تەكشۈرۈپ تەتقىق قىلىش ئارقىلىق ‹‹كىچىك ئۆرۈك››، ‹‹چوڭ كەسىپ››تىن ئىبارەت خەلقنى بېيىتىپ ناھىيەنى قۇدرەت تاپقۇزۇش ئىستراتېگىيەسىنى ئوتتۇرىغا قويۇپ، سىياسەت جەھەتتىن يۆلەش، تېخنىكا جەھەتتىن ياردەم بېرىش، سودىگەر ۋە مەبلەغ جەلپ قىلىش ئارقىلىق ‹‹سەمەت ئۆرۈكى››نى دەسلەپكى قەدەمدە پىششىقلاشتىن ئىنچىكە، چوڭقۇر پىششىقلاشقا يۈرۈش قىلىپ، ئۆرۈكچىلىكنى كەسىپلەشتۈرۈپ تەرەققىي قىلدۇردى.
</S>
<S ID=39886>
   ناھىيە سودىگەر چاقىرىش يولى بىلەن باشلامچى كارخانا شىنجاڭ ‹‹يوۋلېگو›› يېزا ئىگىلىك پەن – تېخنىكا چەكلىك مەسئۇلىيەت شىركىتى، شىنجاڭ ‹‹ۋوگو›› يېمەكلىك چەكلىك مەسئۇلىيەت شىركىتى، ‹‹دېيۈەن›› يېزا باغ – ئورمانچىلىق پەن – تېخنىكا چەكلىك مەسئۇلىيەت شىركىتىنى ناھىيەدە كارخانا قۇرۇشقا جەلپ قىلىپ، ‹‹سەمەت ئۆرۈكى››نى كارخانىلار ئىنچىكە پىششىقلاپ ئۈنۈمىنى ئاشۇرۇشتەك ‹‹كىچىك ئۆرۈك››، ‹‹چوڭ كەسىپ›› ۋەزىيىتى شەكىللەندۈرۈلدى.
</S>
<S ID=39887>
‹‹دېھقان ئائىلىسى+جەمئىيەت+كارخانا››دىن ئىبارەت ئىگىلىك شەكلى ئارقىلىق، ئۆرۈكتىن قىلغان كىرىمنىڭ دېھقانلار كىرىمىدە ئىگىلىگەن نىسبىتىنىڭ يىلدىن – يىلغا ئېشىشىغا كاپالەتلىك قىلدى.
</S>
<S ID=39888>
   ئەلا سۈپەت، يۇقىرى ئۈنۈم
</S>
<S ID=39889>
   يېڭىسار ناھىيەسى يېقىنقى يىللاردىن بۇيان سەرخىل ‹‹سەمەت ئۆرۈكى››نى ئاساس قىلغان باغ – ئورمانچىلىقنى كۈچەپ تەرەققىي قىلدۇرۇپ، سەر خىل ‹‹سەمەت ئۆرۈكى›› بېغىدىن 270 مىڭ مو بەرپا قىلىپ، ئۆرۈكنىڭ يىللىق ھوسۇلىنى 220 مىڭ توننىدىن ئاشۇردى، يارىتىلغان ئىقتىسادىي قىممىتى 500 مىليون يۈەندىن ئېشىپ، ئۆرۈكچىلىك كەسپىدىن قىلىنغان كىشى بېشى كىرىمى 2000 يۈەنگە يېتىپ، دېھقانلارنىڭ ئوتتۇرىچە كىرىمىنىڭ %30ىنى ئىگىلىدى.
</S>
<S ID=39890>
ناھىيە ھازىر بار بولغان يېزا ئىگىلىك بايلىقىدىن ئۈنۈملۈك پايدىلىنىپ، ‹‹ئادەم كۆپ، يەر ئاز بولۇش››، ‹‹كىرىمنى ئاشۇرۇش قىيىن ۋە ئاستا بولۇش›› مەسىلىسىنى ھەل قىلىپ، تۈرلۈك تەدبىرلەر بىلەن ئۆرۈكچىلىك كەسپىنى ئومۇميۈزلۈك تەرەققىي قىلدۇرۇپ، ‹‹كىچىك ئۆرۈك››نى خەلقنى بېيىتىپ، ناھىيەنى قۇدرەت تاپقۇزۇشتىكى تۈۋرۈك كەسىپ ۋە ئىقتىسادنىڭ يېڭى ئېشىش نۇقتىسىغا ئايلاندۇردى.
</S>
<S ID=39891>
   ناھىيە ‹‹كىچىك ئۆرۈك››نى ‹‹چوڭ كەسىپ››كە ئايلاندۇرۇشنى ئىلگىرى سۈرۈش ئۈچۈن 2014 – ، 2015 – يىلى ئاپتونوم رايوننىڭ تېز ئۈنۈم بېرىدىغان تۈرلەرنى ئىلگىرى سۈرۈش تەدبىرىدىن ئۈنۈملۈك پايدىلىنىپ، ناھىيە بويىچە ئىسسىق شامالدا گۈلە قۇرۇتۇش ئۆيىدىن 800نى ياساپ، 6000 توننىدىن كۆپرەك ئۆرۈكنى ۋاقتىدا، سۈپەتلىك قۇرۇتۇپ، ‹‹پىششىقلاش، ساقلاش، يۆتكەش›› قىيىن بولۇش مەسىلىسىنى ھەل قىلدى.
</S>
<S ID=39892>
نۆۋەتتە بۇ ناھىيە ‹‹سەمەت ئۆرۈكى›› پىششىقلايدىغان كەسپىي ھەمكارلىق كوپىراتىپىدىن 29نى قۇرۇپ، تېخىمۇ كۆپ دېھقاننى كىرىمىنى ئاشۇرۇش ئارزۇسىغا يەتكۈزدى.
</S>
<S ID=39893>
   تۈرلۈك يوللار ئارقىلىق سېتىش ئىلگىرى سۈرۈلدى
</S>
<S ID=39894>
   ناھىيە ‹‹سەمەت ئۆرۈكى››نىڭ سېتىش يوللىرىنى كېڭەيتىش ئۈچۈن ئۆرۈك مەھسۇلاتىنى توردا سېتىش ئۇچۇر سۇپىسى ۋە تېخنىكا مۇلازىمەت ئەترىتى بەرپا قىلىپ، ئېلېكتىرونلۇق سودا مۇلازىمەت مەركىزى قۇرۇپ، ‹‹تاۋباۋ تورى››دا يېڭىسار سۇپىسى بەرپا قىلىپ، ‹‹سەمەت ئۆرۈكى›› مەھسۇلاتىنى سېتىش يولىنى ئاچتى.
</S>
<S ID=39895>
شۇنىڭ بىلەن بىللە، مەخسۇس ئۇچۇر قوشۇنى تەشكىللەپ، بازار ئۇچۇرى، يېزا ئىگىلىك مەھسۇلاتلىرى باھاسىنى ئىگىلەپ، ‹‹سەمەت ئۆرۈكى››نى سېتىپ چىقىرىشنى ئىشەنچلىك ھۆكۈمەت ئىشلىرى مەسلىھەتى ۋە ئۇچۇرلاشقان مۇلازىمەت بىلەن تەمىن ئەتتى.
</S>
<S ID=39896>
كەسپىي مال ئوبوروت شىركەتلىرىنى جەلپ قىلىپ، ‹‹سەمەت ئۆرۈكى››نى سېتىش يوللىرىنى ئاچتى ھەم مۇكەممەل ئوبوروت يوللىرىنى بەرپا قىلىپ، ‹‹سەمەت ئۆرۈكى››نىڭ مەملىكەت ئىچى ۋە خەلقئاراغا يۈزلىنىشىگە سەھنە ھازىرلىدى.
</S>
<S ID=39897>
   مەدەنىيەت ئارقىلىق ‹‹سەمەت ئۆرۈكى››نىڭ داڭقىنى چىقىرىش
</S>
<S ID=39898>
   بۇ ناھىيە تەشۋىقات ئارقىلىق ‹‹ئۆرۈك ماكانى›› يېڭىسارنىڭ داڭقىنى، مۇھىمى ‹‹سەمەت ئۆرۈكى››نى ئاپتونوم رايونىمىزنىڭ ئىچى – سىرتىغا تەشۋىق قىلىش خىزمىتىنى چىڭ تۇتۇپ، ‹‹ئۆرۈك يۇرتى››دا كىنو – فىلىم ئىشلەش ئارقىلىق ‹‹سەمەت ئۆرۈكى››نى تەشۋىق قىلدى ھەم ئىقتىسادىي قىممەت ياراتتى.
</S>
<S ID=39899>
ئاپتونوم رايونلۇق پارتكوم تەشۋىقات بۆلۈمى، يېڭىسار ناھىيەلىك پارتكوم، خەلق ھۆكۈمىتى بىرلىشىپ 2014 – يىلى يېڭىسار ناھىيەسىدە شىنجاڭدىكى داڭلىق ئارتىسلار رول ئالغان ‹‹ئۆرۈك چېچەكلىگەندە›› ناملىق فىلىمنى ئىشلىدى، بۇ فىلىم ئېلىمىزدىكى كۆپلىگەن تېلېۋىزىيە قاناللىرىدا قويۇلدى.
</S>
<S ID=39900>
بۇ فىلىمدە يېڭىسار ناھىيەسىنىڭ گۈزەل مەنزىرىلىرى، ئۆرۈكزارلىقلىرى ھەم ئۆرۈك پىشىشتىن گۈلە قۇرۇتۇشقىچە بولغان جەريانلار تەسۋىرلىنىپ، ‹‹سەمەت ئۆرۈكى››نىڭ ئوزۇقلۇق قىممىتى، شىپالىق رولى ۋە بۇ گۈزەل يۇرت ئىچكىرى ئۆلكە، شەھەرلەردىكى كىشىلەرگە تونۇشتۇرۇلدى.
</S>
<S ID=39901>
   يېقىنقى يىللاردىن بۇيان ھەر يىلى 3 – ئاينىڭ ئاخىرىدا ‹‹جۇڭگو سەمەت ئۆرۈك ماكانى›› يېڭىسار ناھىيەسىدىكى ئۆرۈك چېچەكلىرى پورەكلەپ ئېچىلغان مەزگىلدە، جاي – جايلاردىكى ساياھەتچىلەر ئۆرۈكلۈك باغلارغا ساياھەتكە كېلىپ، ئاممىغا ساياھەت ئارقىلىق كىرىمىنى ئاشۇرۇش پۇرسىتى ئېلىپ كەلگەن بولسا، 6 – ئاينىڭ ئاخىرى ۋە 7 – ئاينىڭ باشلىرىدا مەي باغلاپ پىشقان ‹‹سەمەت ئۆرۈك››لىرى تەرەپ – تەرەپلەردە سېتىلدى، گۈلە پىششىقلاش زاۋۇتلىرى يەرلىكتىكىلەرنى ئىش ئورنى بىلەن تەمىنلەپ، ئۇلارنىڭ ئىقتىسادىي كىرىمىنى ئاشۇرۇپلا قالماي، دېھقانلار ۋاقتىدا سېتىپ چىقىرالمىغان ئۆرۈكلەرنى گۈلە قۇرۇتۇش ئۆيلىرىدە ئۇدۇللۇق قۇرۇتۇپ، يۇقىرى باھادا سېتىشىغا تۈرتكە بولدى.
</S>
<S ID=39902>
تاغار – تاغارلارغا بېسىلغان سۈپەتلىك گۈلىلەر ئاپتوموللارغا بېسىلىپ، تەرەپ – تەرەپلەرگە يول ئالدى.
</S>
</TEXT>
/BODY
/DOC