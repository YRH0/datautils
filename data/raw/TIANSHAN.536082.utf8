<DOC>
<DOCID>TIANSHAN.536082</DOCID>
<HEADER>
<CLASS>خەلقئارا</CLASS>
<DATE>2016-07-21 11:50:59</DATE>
</HEADER>
<BODY>
<HEADLINE>
<S ID=34230>
سىياسىي ئۆزگىرىش ئەمەلگە ئاشمىدى، تۈركىيە–ئامېرىكا مۇناسىۋىتى تەسىرگە ئۇچرىدى
</S>
</HEADLINE>
<TEXT>
<S ID=34231>
   16 – ئىيۇل كېچىدىن باشلاپ نۇرغۇن تۈركىيە ئاھالىسى پايتەخت ئەنقەرە، ئەڭ چوڭ شەھەر ئىستانبۇل، دېڭىز ساھىلى شەھىرى ئىزمىردا يىغىلىش ئۆتكۈزۈپ، تۈركىيە زۇڭتۇڭى ئەردوغان ۋە ھازىرقى ھۆكۈمەتنى قوللاپ، ھەر قانداق كىشىنىڭ دۆلەتنى پارچىلاش ۋە قالايمىقانچىلىق پەيدا قىلىشىغا قارشى تۇردى. تۈركىيە بۈيۈك مىللىي مەجلىسى 16 – ئىيۇل ئالاھىدە يىغىن ئېچىپ، ھاكىمىيەت بېشىدىكى ئادالەت ۋە تەرەققىيات پارتىيەسى، ئۆكتىچى پارتىيە جۇمھۇرىيەتچىلەر پارتىيەسى، مىللىي ھەرىكەت پارتىيەسى، خەلق دېموكراتىيەسى پارتىيەسىدىن ئىبارەت تۆت چوڭ پارتىيەنى ئۆز ئىچىگە ئالغان ئاساسلىق پارتىيەلەر بىرلەشمە بايانات ئېلان قىلىپ، بۇ قېتىمقى ئەمەلگە ئاشمىغان سىياسىي ئۆزگىرىشنى كۈچلۈك ئەيىبلىدى.
</S>
<S ID=34232>
   تەھلىلچىلەر مۇنداق قارىدى: دۆلەتنىڭ تەرەققىيات يولىدىكى ئىختىلاپ ۋە ئەردوغاننىڭ كۈندىن – كۈنگە كۈچىيىۋاتقان ھوقۇقىغا بولغان نارازىلىق تۈركىيەنىڭ دۆلەت ئىچىدىكى ئۆكتىچى كۈچلەر بىلەن ئەردوغان ئوتتۇرىسىدىكى زىددىيەتنى كەسكىنلەشتۈرۈۋەتتى. ئەگەر ئەردوغان ‹‹دەھرىيلەشتۈرۈش›› بىلەن ‹‹ئىسلاملاشتۇرۇش››نىڭ مۇناسىۋىتىنى تەڭپۇڭلاشتۇرالمىسا، زىددىيەت تېخىمۇ كەسكىنلىشىپ، كەلگۈسىدە تۈركىيەنىڭ سىياسىي ۋەزىيىتىگە ئېغىر تەسىر يەتكۈزۈشى مۇمكىن.
</S>
<S ID=34233>
   تۈركىيە بۇ قېتىمقى سىياسىي ئۆزگىرىشنىڭ پەردە ئارقىسىدىكى پىلانلىغۇچىسى ئامېرىكىغا يوشۇرۇنغان تۈركىيەگە قارشى گۇرۇھنىڭ رەھبىرى، دىنىي زات پەتىھۇللا گۈلەن بولۇشى مۇمكىن، دەپ قارىدى. ئەردوغان 16 – ئىيۇل ئامېرىكا ھۆكۈمىتىنىڭ بۇ كىشىنى تۈركىيەگە ئۆتكۈزۈپ بېرىشكە دەۋەت قىلدى.
</S>
<S ID=34234>
   ئامېرىكا دۆلەت كاتىپى كېررى ئامېرىكىنى بۇ قېتىمقى سىياسىي ئۆزگىرىشنىڭ پەردە ئارقىسىدىكى پىلانلىغۇچىسى دەپ ئەيىبلىشى ئۈستىدە توختىلىپ مۇنداق دېدى: ئامېرىكا تۈركىيەنىڭ 15 – ئىيۇلدىكى ئەمەلگە ئاشمىغان سىياسىي ئۆزگىرىشنى تەكشۈرۈش خىزمىتىگە ياردەملىشىشنى خالايدۇ، ئەمما ئامېرىكىنى بۇ قېتىمقى سىياسىي ئۆزگىرىشتە رول ئوينىغان، دېگەندەك ھەر قانداق گەپ – سۆز ۋە ئەيىبلەشلەر ئەمەلىيەتكە ئۇيغۇن ئەمەس، بۇنداق ئەيىبلەشلەر ئامېرىكا – تۈركىيە مۇناسىۋىتىگە تەسىر كۆرسىتىدۇ.
</S>
<S ID=34235>
   تۈركىيە 16 – ئىيۇل تۈركىيەنىڭ جەنۇبىي قىسمىدىكى ئېنجىرلىك ھاۋا ئارمىيە بازىسىنىڭ ھاۋا تەۋەلىكىنى تاقىدى، بۇنىڭ بىلەن ئامېرىكا باشچىلىقىدىكى كۆپ دۆلەت ئىتتىپاقىنىڭ ئەسەبىي تەشكىلات ‹‹ئىسلام دۆلىتى››گە ھاۋادىن زەربە بېرىشى تەسىرگە ئۇچرىدى. ئامېرىكا دۆلەت مۇداپىئە مىنىستىرلىقىنىڭ باياناتچىسى پېتىر كۇك شۇ كۈندىكى بىر باياناتتا مۇنداق دېدى: 15 – ئىيۇل يۈز بەرگەن ئەمەلگە ئاشمىغان سىياسىي ئۆزگىرىشنىڭ تەسىرىدىن تۈركىيە ھازىر ئېنجىرلىك ھاۋا ئارمىيە بازىسىنىڭ ھاۋا بوشلۇقى تەۋەلىكىدە ئۇچۇشىنى چەكلىدى. ئامېرىكا تۈركىيە بىلەن كېڭىشىپ، بۇنى ئەسلىگە كەلتۈرىدۇ.
</S>
<S ID=34236>
   ‹‹ۋاشىنگتون پوچتىسى›› گېزىتىنىڭ خەۋەر قىلىشىچە، ئامېرىكا دۆلەت مۇداپىئە مىنىستىرلىقى ھازىر تۈركىيە ۋەزىيىتىنى مۆلچەرلەۋېتىپتۇ. خەۋەردە مۇنداق دېيىلدى: بەش بۇرجەكلىك بىنا تۈركىيەنىڭ ھەربىي ئىشلار ئەسلىھەلىرىگە بەكلا تايىنىپ قالدى، ئامېرىكا تۈركىيەنىڭ ھەربىي ئىشلار ئەسلىھەلىرىگە تايىنىپ، ئىراق ۋە سۇرىيە ئۇرۇشىنى قوزغىدى. بولۇپمۇ تۈركىيە – سۇرىيە چېگراسىدىكى ھاۋا ئارمىيە بازىسى ئەسەبىي تەشكىلات قوراللىقلىرىغا زەربە بېرىش ھەربىي ھەرىكىتىدە بىۋاسىتە رول ئوينىدى.
</S>
<S ID=34237>
   بەزى تەھلىلچىلەر مۇنداق دېدى: تۈركىيە بىلەن ئامېرىكا ئوخشاشلا شىمالىي ئاتلانتىك ئەھدى تەشكىلاتىغا ئەزا دۆلەتلەر بولسىمۇ، ئەمما ئىككى دۆلەتنىڭ سۇرىيە ئىچكى ئۇرۇشى ۋە سۇرىيەدىكى كۇرتلار تەشكىلاتىغا قانداق مۇئامىلە قىلىش قاتارلىق مەسىلىلەرگە تۇتقان پوزىتسىيەسىدە ئۆتكۈر ئىختىلاپ مەۋجۇت. بۇ قېتىم تۈركىيە گۇلەننى ئۆتكۈزۈپ بېرىشنى تەلەپ قىلدى ھەمدە ئامېرىكىنى سىياسىي ئۆزگىرىشكە ئارىلاشتى، دەپ ئەيىبلىدى، بۇ بەلكىم ئىككى دۆلەت مۇناسىۋىتىنى جىددىيلەشتۈرۈۋېتىشى مۇمكىن.
</S>
<S ID=34238>
شىنخۇا ئاگېنتلىقى
</S>
<S ID=34239>
‏
</S>
</TEXT>
/BODY
/DOC