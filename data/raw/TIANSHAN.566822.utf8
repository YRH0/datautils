<DOC>
<DOCID>TIANSHAN.566822</DOCID>
<HEADER>
<CLASS>نەزەرىيە</CLASS>
<DATE>2016-11-22 17:06:55</DATE>
</HEADER>
<BODY>
<HEADLINE>
<S ID=60995>
ئىسلاھاتنى تېزلىتىش ئارقىلىق كىرىم پەرقىنى كىچىكلىتىش كېرەك
</S>
</HEADLINE>
<TEXT>
<S ID=60996>
لى شى
</S>
<S ID=60997>
 نەزەرىيە تەتقىقاتى ۋە ئەمەلىي تەجرىبىلەر بازار مېخانىزمىنىڭ ئىقتىسادىي ئۈنۈمىنى يۇقىرى كۆتۈرەلىسىمۇ، كىرىم پەرقىنىڭ چوڭىيىپ كېتىش مەسىلىسىنى ھەل قىلالمايدىغانلىقىنى ئىسپاتلاپ بەردى.
</S>
<S ID=60998>
كىرىم پەرقى ھەددىدىن زىيادە چوڭ بولۇپ كەتسە، دۆلەتنىڭ ئىقتىسادىي تەرەققىياتى ۋە ئىجتىمائىي مۇقىملىققا تەسىر كۆرسىتىدۇ؛ ئىستېمال سۇسلىشىپ كېتىدۇ.
</S>
<S ID=60999>
ئىقتىسادنىڭ ئېشىشىدا ئىمكانىيەتلىك سىجىللىق بولمايدۇ؛ نامراتلار بىلەن تۆۋەن كىرىملىكلەر ئادەم كۈچى كاپىتالى جۇغلاشقا قۇربى يەتمىگەنلىكتىن، ئىجتىمائىي قاتلاملار تۇراقلىشىپ قالىدۇ ھەم ئىجتىمائىي زىددىيەتلەر كۆپىيىپ كېتىدۇ، شۇنداقلا ھۆكۈمەتنىڭ ئاممىۋى سىياسىتى ۋە قايتا تەقسىملەش سىياسەتلىرى رولىنى جارى قىلدۇرالمايدۇ، بۇ باراۋەر، ئادىل بولغان ئىجتىمائىي تۈزۈم ۋە تەقسىمات مېخانىزمى ئورنىتىشقا پايدىسىز بولۇپ، بازار كىرىم تەقسىماتىنى تەڭشەشتىكى رولىنى يوقىتىدۇ.
</S>
<S ID=61000>
ئۇنداقتا ھۆكۈمەتنىڭ كىرىم پەرقىنى كىچىكلىتىش، تەقسىماتنىڭ تېخىمۇ ئادىل بولۇشىدا ئىجابىي رول ئوينىشىغا توغرا كېلىدۇ.
</S>
<S ID=61001>
 دۆلىتىمىز كىرىم تەقسىماتىدىكى پەرقنى ھەل قىلىشقا يۈكسەك ئەھمىيەت بېرىپ، كىرىم تەقسىماتى تۈزۈمى ئىسلاھاتىنى مۇقىم ئىلگىرى سۈرۈپ، زور نەتىجىلەرنى قولغا كەلتۈردى؛ كىرىم تەقسىماتى ۋە قايتا تەقسىملەش سىياسەت سىستېمىسىنى ئۈزلۈكسىز مۇكەممەللەشتۈرۈپ، كىرىم تەقسىماتىدىكى پەرقنىڭ چوڭىيىپ كېتىشىنى توسىغانلىقتىن، گېنى كوئېففىتسېنتى خېلى تۆۋەنلىدى.
</S>
<S ID=61002>
لېكىن، شۇنى كۆرۈۋېلىشقا بولىدۇكى، ئېلىمىزدە كىرىم تەقسىماتىدىكى پەرق بىر قەدەر چوڭ بولۇش مەسىلىسى ھېلىھەم مەۋجۇت، ئادىل ھەم مۇۋاپىق بولغان كىرىم تەقسىماتى تەرتىپى تېخى مۇكەممەللەشتۈرۈلمىدى.
</S>
<S ID=61003>
بولۇپمۇ ئىقتىسادىي تەرەققىياتتىكى يېڭى نورمال ھالەتتە، تەرەققىي قىلىش ئۇسۇلىنى ئۆزگەرتىش قەدىمىنىڭ تېزلىتىلىشى ۋە ئىقتىسادىي قۇرۇلمىنىڭ چوڭقۇر تەڭشىلىشى مۇقەررەر ھالدا تەرەققىيات ۋە ئىشقا ئورۇنلىشىش ۋەزىيىتىنى ئۆزگەرتىش بىلەن بىللە، كىرىم تەقسىماتى ۋەزىيىتىنى ئۆزگەرتىدۇ؛ ئىقتىسادنىڭ يۇقىرى سۈرئەتتە ئېشىشتىن ئوتتۇرا ھالدىن يۇقىرى سۈرئەتتە ئېشىشىغا ئەگىشىپ، ئىلگىرى ئىقتىساد يۇقىرى سۈرئەتتە ئاشقاندا بايقالمىغان كىرىم تەقسىماتى بىلەن مۇناسىۋەتلىك بەزى مەسىلىلەر مۇشۇ باسقۇچقا مەركەزلىشىپ ئاشكارىلىنىشى مۇمكىن.
</S>
<S ID=61004>
شۇڭا، ئىقتىسادنىڭ يېڭى نورمال ھالىتىدە كىرىم تەقسىماتى تۈزۈمى ئىسلاھاتىنى تېزلىتىشنىڭ تەخىرسىزلىكىنى تونۇپ يېتىش كېرەك.
</S>
<S ID=61005>
ئىسلاھات قەدىمىنى تېزلەتكەندىلا، ئاندىن كىرىم پەرقىنى كىچىكلىتىشتە قولغا كەلتۈرگەن نەتىجىلەرنى مۇقىملاشتۇرغىلى ھەم كۆزلىگەن نىشانغا يەتكىلى بولىدۇ.
</S>
<S ID=61006>
ئۇنداق بولمايدىكەن ئەجىر يوققا چىقىدۇ، ھەتتا ئېغىر ئىجتىمائىي زىددىيەت پەيدا بولىدۇ.
</S>
<S ID=61007>
كىرىم تەقسىماتى تۈزۈمى ئىسلاھاتىنى ئىلگىرى سۈرۈش ئۈچۈن، دەسلەپكى تەقسىمات ۋە قايتا تەقسىماتتىن ئىبارەت ئىككى يۆنىلىشتە تەڭ كۈچەش كېرەك.
</S>
<S ID=61008>
بۇ ئىككى جەھەتتە ھۆكۈمەتكە مۇھىم مەسئۇلىيەت يۈكلەنگەن.
</S>
<S ID=61009>
 دەسلەپكى تەقسىمات ساھەسىدە سوتسىيالىستىك بازار ئىگىلىكى تۈزۈمىنى يەنىمۇ مۇكەممەللەشتۈرۈپ، بايلىق تەقسىملەشتە بازارنى ھەل قىلغۇچ رولغا ئىگە قىلىپ، بايلىق تەقسىملەشنىڭ ئۈنۈمىنى يۇقىرى كۆتۈرۈپ، دەسلەپكى تەقسىماتنىڭ ئادىل بولۇشىغا كاپالەتلىك قىلىش كېرەك.
</S>
<S ID=61010>
ھازىر ئېلىمىزنىڭ بازار سىستېمىسى بىر قەدەر مۇكەممەل بولۇپ، رولى خېلى تولۇق جارى قىلدۇرۇلۇۋاتقان بولسىمۇ، ئىشلەپچىقىرىش ئامىللىرى بازىرى تېخى مۇكەممەل ئەمەس، ساھە بويىچە مونوپول قىلىش، بازارنى بۇرمىلاش ۋە پارچىلىۋېتىش ھەم مەمۇرىي جەھەتتىن نامۇۋاپىق ئارىلىشىش قاتارلىق مەسىلىلەر ئوخشاش بولمىغان دەرىجىدە مەۋجۇت.
</S>
<S ID=61011>
بۇ مەسىلىلەر ئىشلەپچىقىرىش ئامىللىرىنى تەقسىملەشنىڭ ئۈنۈمىنى تۆۋەنلىتىپلا قالماستىن، كىرىمنى ئادىل تەقسىم قىلماسلىق مەسىلىسىنىمۇ كەلتۈرۈپ چىقىرىدۇ.
</S>
<S ID=61012>
مەسىلەن: كاپىتال بازىرىدا مەبلەغ يۈرۈشتۈرۈش قىيىن ۋە تەننەرخى يۇقىرى بولۇش مەسىلىسى پۇقراۋى كارخانىلارنىڭ تەرەققىياتىنى چەكلەپ قويۇش بىلەن بىللە، ئوخشاش بولمىغان مۈلۈكچىلىكتىكى كارخانىلاردىكى ئىشچى – خىزمەتچىلەرنىڭ كىرىمىدە نامۇۋاپىق پەرق پەيدا قىلدى؛ ئەمگەك كۈچلىرى بازىرىدا شەھەر ۋە يېزا ئەمگەك كۈچلىرى بازارلىرى بۆلۈنۈپ كېتىش، ئىشقا ئورۇنلىشىدىغانلارنى سالاھىيەت ۋە جىنس جەھەتتە كەمسىتىش ۋە ئوخشاش ئىشقا ئوخشاش ھەق بەرمەسلىك قاتارلىق مەسىلىلەرنىڭ ھازىرغىچە ھەل بولمىغانلىقىمۇ ئىشقا ئورۇنلاشقانلاردا نامۇۋاپىق كىرىم پەرقىنى پەيدا قىلىدۇ.
</S>
<S ID=61013>
بۇ مەسىلىلەرنى ھەل قىلىش ئۈچۈن، يەنىمۇ ئىلگىرىلىگەن ھالدا مەمۇرىيەتنى ئىخچاملاپ، ھوقۇقنى تۆۋەنگە بېرىپ، ھەر خىل مۈلۈكچىلىكتىكى كارخانىلار بارەۋەر ئاساستا رىقابەتلىشىدىغان بازار مۇھىتىنى يارىتىش كېرەك؛ ئاساسىي ئامىللار بازار سىستېمىسىنى مۇكەممەللەشتۈرۈپ، كاپىتال، ئەمگەك كۈچى ۋە يەر قاتارلىق ئاساسىي ئامىللار بازىرى ئىسلاھاتىنى يەنىمۇ چوڭقۇرلاشتۇرۇش كېرەك.
</S>
<S ID=61014>
دەسلەپكى تەقسىمات ساھەسىدە مۇۋاپىق بولغان كىرىم تەقسىماتى تەرتىپى ئورنىتىشتا، ئوخشاشلا ھۆكۈمەتنىڭ پائال رول ئوينىشىغا توغرا كېلىدۇ.
</S>
<S ID=61015>
كارخانا ئىش ھەققىنى كوللېكتىپ كېڭىشىش تۈزۈمىنى داۋاملىق يولغا قويۇپ، ئىشچىلار ئۇيۇشمىسىنىڭ كوللېكتىپ كېڭىشىشنىڭ سۇبيېكتلىق رولىنى تولۇق جارى قىلدۇرۇپ، ئىشچى – خىزمەتچىلەرنىڭ ئىش ھەققىنى تەقسىملەش توغرىسىدا قارار چىقىرىشقا قاتنىشىش ھوقۇقىنى ياخشى ئەمەلىيلەشتۈرۈش كېرەك.
</S>
<S ID=61016>
كىرىمنى ئادىل تەقسىم قىلىشقا پايدىلىق بولمىغان تۈزۈم ۋە سىياسەتلەرنى يەنىمۇ ئىسلاھ قىلىش، بولۇپمۇ نوپۇس تۈزۈمى ئىسلاھاتى ۋە ئىجتىمائىي كۈتۈنۈش سۇغۇرتىسى تۈزۈمى ئىسلاھاتىنى، ئاساسىي جامائەت مۇلازىمىتىنىڭ باراۋەرلىكىنى يەنىمۇ ئىلگىرى سۈرۈش كېرەك.
</S>
<S ID=61017>
 قايتا تەقسىملەش ساھەسىدە، دۆلىتىمىز نۇرغۇن تەدبىر قوللاندى، جۈملىدىن بىرىنچى، نامراتلارنىڭ كىرىمىنى ئۈزلۈكسىز كۆپەيتىش ئۈچۈن، شەھەر ۋە يېزا ئاھالىلىرىنى ئۆز ئىچىگە ئالغان ئەڭ تۆۋەن تۇرمۇش كاپالىتى تۈزۈمىنى تەدرىجىي ئورناتتى؛ ئىككىنچى، دېھقانلارنىڭ يۆتكىمە كىرىمىنى كۆپەيتىش ئۈچۈن، ئاشلىق تېرىغانلارغا تولۇقلىما بېرىش سىياسىتى، يېزىلارنىڭ يېڭىچە ھەمكارلىشىپ داۋالىنىش تۈزۈمى، شەھەر ۋە يېزا ئاھالىلىرىنىڭ كۈتۈنۈش سۇغۇرتىسى قاتارلىق دېھقانلارغا نەپ يەتكۈزۈش سىياسەتلىرىنى يولغا قويدى؛ ئۈچىنچى، قىيىنچىلىقى بار ئاممىنىڭ ماس قەدەمدە ھاللىق سەۋىيەگە يېتىشىگە كاپالەتلىك قىلىش ئۈچۈن، نامراتلارنى دەل جايىدا يۆلەش ۋە نامراتلىقتىن قۇتۇلدۇرۇش ئاساسىي تەدبىرىنى يولغا قويدى.
</S>
<S ID=61018>
بۇ تەدبىرلەر كىرىم پەرقىنى كىچىكلىتىشتە مۇھىم رول ئوينىدى. تەتقىقات نەتىجىسىدىن مەلۇم بولۇشىچە، بەزى دۆلەتلەر قايتا تەقسىملەش سىياسىتىنى يولغا قويغاندىن كېيىن، گېنى كوئېففىتسېنتى 20 پىرسەنت پوئېنت تۆۋەنلىگەن.
</S>
<S ID=61019>
دۆلىتىمىزنىڭ گېنى كوئېففىتسېنتى ھازىر 5 پىرسەنت پوئېنتچە تۆۋەنلىدى، ئۈنۈمى كۆرۈنەرلىك بولدى.
</S>
<S ID=61020>
لېكىن، بۇمۇ قايتا تەقسىملەش ساھەسىدە يەنە نۇرغۇن ئىشنى قىلغىلى بولىدىغانلىقىنى چۈشەندۈرۈپ بەردى.
</S>
<S ID=61021>
قايتا تەقسىملەش سىياسىتىنى تەڭشەش سالمىقىنى يەنىمۇ زورايتىپ، باج، ئىجتىمائىي كاپالەت ۋە يۆتكەپ چىقىم قىلىش ئاساسىي ۋاسىتە قىلىنغان قايتا تەقسىملەپ تەڭشەش مېخانىزمىنى مۇكەممەللەشتۈرۈپ، خەلق ئاممىسىنى تەرەققىيات نەتىجىلىرىدىن تېخىمۇ كۆپ ۋە ئادىل مەنپەئەتلەندۈرۈش كېرەك.
</S>
<S ID=61022>
‹‹خەلق گېزىتى››دىن
</S>
</TEXT>
/BODY
/DOC