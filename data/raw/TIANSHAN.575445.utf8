<DOC>
<DOCID>TIANSHAN.575445</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-12-29 11:37:23</DATE>
</HEADER>
<BODY>
<HEADLINE>
<S ID=68645>
ئېۋىرغول رايونىدىكى يەتتە كەنت نامراتلىق بىلەن خوشلاشتى
</S>
</HEADLINE>
<TEXT>
<S ID=68646>
 يۈسۈپ ئىسمائىل خەۋەر قىلىدۇ: قومۇل شەھىرىنىڭ ئېۋىرغول رايونى بۇ يىل غەربىي تاغ يېزىسىنىڭ تاراتى كەنتى، تەڭرىتاغ يېزىسىنىڭ تۆمۈرتى كەنتى قاتارلىق يەتتە نامرات كەنتكە سېلىنغان مەبلەغ سېلىنمىسىنى زورايتىپ، دېھقان – چارۋىچىلارنىڭ ئىشلەپچىقىرىش، تۇرمۇش شارائىتىنى ياخشىلاپ، يىللىق ئوتتۇرىچە كىشى بېشى ساپ كىرىمىنى 6226 يۈەنگە يەتكۈزدى.
</S>
<S ID=68647>
نەتىجىدە يەتتە نامرات كەنتتىكى دېھقان – چارۋىچىلار نامراتلىق بىلەن خوشلاشتى.
</S>
<S ID=68648>
 ئېۋىرغول رايونى بۇ يىل يەتتە نامرات كەنتتىكى 1766 ئائىلە، 5507 كىشىنى نامراتلىقتىن قۇتۇلدۇرۇش ئۈچۈن مەركەز، ئاپتونوم رايون ۋە يەرلىكنىڭ مەبلىغىنى تىرىشىپ قولغا كەلتۈرۈپ، 654 مىليون 226 مىڭ يۈەن مەبلەغ سېلىپ، نامرات كەنتلەردە ئىشلەپچىقىرىش، تۇرمۇش، مۇھىت ئاسراش ۋە جامائەت مۇلازىمىتى قاتارلىق تۆت چوڭ ساھە بويىچە 168 نۇقتىلىق تۈرنى يولغا قويۇپ، قىيىنچىلىقى بار دېھقان – چارۋىچىلارنىڭ ئىشلەپچىقىرىش، تۇرمۇش شارائىتىنى ياخشىلىدى.
</S>
<S ID=68649>
380 مىليون يۈەن مەبلەغ سېلىپ، قىيىنچىلىقى بارلارغا يېڭىدىن 856 يۈرۈش ئەمىن ئۆي سېلىپ بەردى، 497 يۈرۈش كىچىك پار قازان سەپلەپ، ئاھالىلەرنىڭ ئىسسىنىش مەسىلىسىنى ھەل قىلدى.
</S>
<S ID=68650>
53 كىلومېتىر سۇ تۇرۇبىسى ياتقۇزدى، 44 كىلومېتىر تۆۋەن بېسىملىق توك يولى تارتتى.
</S>
<S ID=68651>
50.8 كىلومېتىر يولنى ئاسفالتلاشتۇردى، 1582 يول چىرىغى ئورناتتى، ئۇنىۋېرسال مۇلازىمەت بىناسىدىن ئۈچنى، باشلانغۇچ مەكتەپ ۋە يەسلىدىن يەتتىنى، مۇلازىمەت مەركىزىدىن ئالتىنى، مەدەنىيەت ئۆيىدىن ئۈچنى، مەدەنىيەت پائالىيىتى مەيدانىدىن ئۈچنى، ئاممىغا نەپ يەتكۈزۈش تاللا بازىرىدىن ئىككىنى قۇردى.
</S>
<S ID=68652>
 ئېۋىرغول رايونى يەنە دېھقان – چارۋىچىلارنى پەن – تېخنىكا، ئىلغار مەدەنىيەت، قانۇن، ئىجتىمائىي ئەخلاق بىلىملىرى بويىچە تەربىيەلەپ، ئۇلارنىڭ بېيىش ئىقتىدارى ۋە مەنىۋى ساپاسىنى كۆرۈنەرلىك ئۆستۈردى.
</S>
<S ID=68653>
تۆۋەن كاپالەت سىياسىتى، ئىجتىمائىي كاپالەت سۇغۇرتىسى، يېزا يېڭىچە ھەمكارلىشىپ داۋالىنىش، يېزا ئىگىلىك ماشىنىلىرى، يايلاق، سۈپەتلىك ئۇرۇقلۇق، ئاشلىق، ئەلا نەسىللىك چارۋا، تۇرالغۇ ئۆي، قورۇ – قوتان تولۇقلىمىسى قاتارلىق خەلققە نەپ يەتكۈزۈش سىياسەتلىرىنىڭ ئەمەلىيلىشىشىنى %100 كە يەتكۈزدى.
</S>
<S ID=68654>
قىيىنچىلىقى بار ئارتۇق ئەمگەكچىلەردىن 1169نى ئىشقا ئورۇنلاشتۇردى.
</S>
<S ID=68655>
2055 ئائىلىلىك دېھقان – چارۋىچىغا 70 مىليون 657 مىڭ يۈەن قەرز پۇل ھەل قىلىپ بەردى.
</S>
<S ID=68656>
180 مىليون يۈەن مەبلەغ سېلىپ، يىراق، شارائىتى ناچار چارۋىچىلىق رايونى ۋە ئېكولوگىيەلىك مۇھىتنى قوغداش دائىرىسىگە كىرگۈزۈلگەن رايونلاردىكى 1042 ئائىلە، 3348 نوپۇسنى كۆچۈرۈپ ئولتۇراقلاشتۇردى.
</S>
<S ID=68657>
336 مىليون يۈەن مەبلەغ سېلىپ، ھەر بىر نوپۇسنىڭ ئۈچ مو چىلانلىق بېغى، تۆت مو كېۋەز يېرى بولۇشنى ئىشقا ئاشۇردى.
</S>
<S ID=68658>
قىيىنچىلىقى بار دېھقان – چارۋىچىلارنىڭ ئالىي مەكتەپلەردە ئوقۇۋاتقان 158 ئوقۇغۇچىغا 419 مىڭ يۈەن تۇرمۇش ياردەم پۇلى تارقىتىپ بەردى.
</S>
<S ID=68659>
ئائىلىسىدە ئەمگەكچى يوق، ياشانغان 537 كىشىنى تۆۋەن كاپالەت دائىرىسىگە كىرگۈزدى.
</S>
<S ID=68660>
ھۆكۈمەتنىڭ ماسلاشتۇرۇشى، مەبلەغ سېلىشى بىلەن 1766 ئائىلىلىك، 5507 نامرات دېھقان – چارۋىچى ھەمكارلىق كوپىراتىپىغا پاي قوشۇپ، يىل ئاخىرىدا ھەر بىر كىشى ئوتتۇرىچە 1300 يۈەندىن پايدىغا ئېرىشتى.
</S>
<S ID=68661>
غەربىي تاغ يېزىسىنىڭ قالغايتى، تاراتى كەنتى، تەڭرىتاغ يېزىسىنىڭ تۆمۈرتى، قوراي، قىزىليار كەنتى، ئاقتاش يېزىسىنىڭ ئاقتاش كەنتى قاتارلىق جايلاردا سەھرا ئارامگاھلىرى كۆپلەپ ئېچىلىپ، دېھقان – چارۋىچىلار ساياھەتچىلىكتىن كىرىم قىلغاندىن سىرت، ئۆزى ئىشلەپچىقارغان مەھسۇلاتلىرىنى سېتىپ كۆڭۈلدىكىدەك كىرىم قىلدى.
</S>
</TEXT>
/BODY
/DOC