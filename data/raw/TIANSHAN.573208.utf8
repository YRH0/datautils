<DOC>
<DOCID>TIANSHAN.573208</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-12-20 11:45:56</DATE>
</HEADER>
<BODY>
<HEADLINE>
<S ID=66317>
كۇچا ئاھالىلىرىنىڭ بانكا پۇل ئامانەت قالدۇقى 15مىليارد يۈەنلىك ئۆتكەلدىن ئۆتتى
</S>
</HEADLINE>
<TEXT>
<S ID=66318>
 ئەھمەد ئىسمائىل خەۋەر قىلىدۇ: كۇچا ناھىيەسىدىكى شەھەر، يېزا ئاھالىلىرىنىڭ تۇرمۇش سەۋىيەسىنىڭ ياخشىلىنىشىغا ئەگىشىپ، ئاھالىلەرنىڭ بانكا پۇل ئامانەت قالدۇقىمۇ ئۈزلۈكسىز ئاشتى.
</S>
<S ID=66319>
بۇ يىل 1 – ئايدىن 11 – ئاينىڭ ئاخىرىغىچە شەھەر، بازار ئاھالىلىرىنىڭ تۈرلۈك بانكا پۇل ئامانەت قالدۇقى تۇنجى قېتىم 15 مىليارد 304 مىليون 880 مىڭ يۈەنلىك يېڭى رېكورتنى ياراتتى.
</S>
<S ID=66320>
 بۇ ناھىيە يېزا ئىگىلىكىنىڭ ئۇللۇق ئورنىنى كۈچەيتىپ، ئاشلىق تېرىلغۇ كۆلىمىگە كاپالەتلىك قىلىش ئاساسىدا كېۋەز تېرىلغۇ كۆلىمىنى مۇۋاپىق تەڭشەپ، ئەسلىھەلىك يېزا ئىگىلىكى ۋە باغ – ئورمان كۆلىمىنى يىلمۇ يىل كېڭەيتىپ، دېھقان – چارۋىچىلارنىڭ كىرىمىنىڭ ئېشىشىغا ھەقىقىي كاپالەتلىك قىلدى.
</S>
<S ID=66321>
شەھەرگە يېقىن يېزا – بازارلاردىكى دېھقانلارنى ئۆز يېرىنىڭ ئەۋزەللىكىدىن ئۈنۈملۈك پايدىلىنىپ ئۆي – زېمىن، بىناكارلىق، قاتناش – تىرانسپورت، ئائىلە ساياھەتچىلىكى قاتارلىق 2 –، 3 – كەسىپ بىلەن شۇغۇللىنىشقا يېتەكلەپ كىرىم يوللىرىنى كېڭەيتتى.
</S>
<S ID=66322>
ناھىيە يەنە ئوتتۇرا، كىچىك، مىكرو كارخانىلارنى قوللاش سالمىقىنى زورايتىپ، ئۇلارنىڭ قانۇنلۇق تىجارىتىگە ‹‹يېشىل چىراغ›› يېقىپ بەردى.
</S>
<S ID=66323>
بۇنىڭ بىلەن بۇ ناھىيەنىڭ ئالدىنقى 11 ئايدىكى ئىچكى ئىشلەپچىقىرىش ئومۇمىي قىممىتى 17 مىليارد 680 مىليون يۈەنگە يېتىپ، 2015 – يىلنىڭ ئوخشاش مەزگىلىدىكىدىن %10.5، يەرلىك مالىيە كىرىمى 2 مىليارد 475 مىليون 220 مىڭ يۈەنگە يېتىپ، 2015 – يىلنىڭ ئوخشاش مەزگىلىدىكىدىن %6.52 ئاشتى.
</S>
<S ID=66324>
قولى پۇل كۆرگەن ھەر مىللەت ئامما ئېشىنغان پۇللىرىنى بانكىغا ئامانەت قويدى.
</S>
<S ID=66325>
بانكىلارمۇ خېرىدارلارغا ئەلا مۇلازىمەت قىلىپ، ھازىرغا قەدەر ھەر مىللەت ئاممىنى 7 مىليارد 558 مىليون 270 مىڭ يۈەن قەرز پۇل بىلەن تەمىنلىدى.
</S>
</TEXT>
/BODY
/DOC