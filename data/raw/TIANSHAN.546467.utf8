<DOC>
<DOCID>TIANSHAN.546467</DOCID>
<HEADER>
<CLASS>شىنجاڭ</CLASS>
<DATE>2016-09-02 12:21:58</DATE>
</HEADER>
<BODY>
<HEADLINE>
<S ID=45428>
بۇ يىل ئوقۇش پۈتكۈزگەن 45 مىڭ 453 ئىستۇدېنت ئىشقا ئورۇنلاشتى
</S>
</HEADLINE>
<TEXT>
<S ID=45429>
   مۇبارەك ئىسمائىل خەۋەر قىلىدۇ: 2016 – يىلى ئاپتونوم رايونىمىزدا 79مىڭ 905 ئىستۇدېنت ئوقۇش پۈتكۈزۈپ، بۇلتۇرقىدىن %5.6 كۆپەيگەن بولسىمۇ، 7 – ئاينىڭ 30 – كۈنىگىچە 45مىڭ 453ى ئىشقا ئورۇنلىشىپ، ئىشقا ئورۇنلىشىش نىسبىتى %56.89كە يېتىپ، 1.2 پىرسەنت پوئېنت ئاشتى.
</S>
<S ID=45430>
پارتىيە، ھۆكۈمەت ئورگانلىرى، كەسپىي ئورۇنلارغا ئىشقا ئورۇنلاشقانلار 8326 بولۇپ، ئىشقا ئورۇنلاشقانلارنىڭ %18.3ىنى ئىگىلەپ، بۇلتۇرقىدىن 3.3 پىرسەنت پوئېنت ئاشتى؛ كارخانىلارغا ئىشقا ئورۇنلاشقانلار 33مىڭ 207 بولۇپ، %73.1نى ئىگىلەپ، بۇلتۇرقىدىن ئۈچ پىرسەنت پوئېنت تۆۋەنلىدى.
</S>
<S ID=45431>
   بۇ يىل ئىقتىسادنىڭ تۆۋەنلىشىشى ۋە ئوقۇش پۈتكۈزگەن ئوقۇغۇچىلارنىڭ داۋاملىق ئېشىشىدەك ‹‹قوش بېسىم››، شۇنداقلا مەكتەپلەرگە كىرىپ ئوقۇغۇچى قوبۇل قىلىدىغان كارخانىلارنىڭ ئازىيىشى ۋە ئىش ئورنىنىڭ كېمىيىشىدەك ‹‹قوش تۆۋەنلەش›› ھالىتىدىمۇ، ئاپتونوم رايونىمىزدا بۇ يىل ئوقۇش پۈتكۈزگەن ئوقۇغۇچىلارنى ئىشقا ئورۇنلاشتۇرۇش نىسبىتى يەنىلا بۇلتۇرقىدىن تۆۋەنلەپ كەتمىدى.
</S>
<S ID=45432>
ئاپتونوم رايونىمىز 2016 – يىللىق ئىستۇدېنتلارنى ئىگىلىك تىكلەش بويىچە تەربىيەلەش پىلانىنى داۋاملىق يولغا قويۇپ، ئىگىلىك تىكلەش ئارزۇسى ۋە تەربىيەلىنىش ئېھتىياجى بار ئوقۇغۇچىلارنى ھەقسىز تەربىيەلەپ، ئۇلارنىڭ ئىگىلىك تىكلەش ئېڭى ۋە ئىقتىدارىنى ئۆستۈردى.
</S>
<S ID=45433>
‹‹ئۈچتە مەدەت بېرىش، بىردە ياردەم بېرىش›› پىلانىنى يولغا قويۇپ، تولۇقلىما بېرىش سالمىقىنى كۈچەيتىپ، ھەر بىر ئادەمگە يىلىغا 20مىڭ يۈەندىن بېرىلىدىغان تولۇقلىمىنى 25مىڭ يۈەنگە كۆپەيتتى.
</S>
<S ID=45434>
جەنۇبىي شىنجاڭدىكى ئۈچ ۋىلايەت، بىر ئوبلاستنىڭ تولۇقلىمىسىنى 35مىڭ يۈەنگە كۆپەيتتى.
</S>
<S ID=45435>
‹‹ئاپتونوم رايوننىڭ ئادەتتىكى ئالىي مەكتەپنى پۈتكۈزگەن ئوقۇغۇچىلارغا خىزمەت ئىزدەش تولۇقلىمىسى تارقىتىش خىزمىتى توغرىسىدىكى ئۇقتۇرۇش››نى تارقىتىپ، شۇ يىلى ئوقۇش پۈتكۈزگەن ئوقۇغۇچىلارنىڭ خىزمەت ئىزدەش تولۇقلىمىسىنى 500يۈەندىن 800يۈەنگە كۆپەيتتى.
</S>
<S ID=45436>
توردا تىزىملاشنى يولغا قويۇپ، تەرتىپ – رەسمىيەتلەرنى ئاددىيلاشتۇرۇپ، نامرات ئوقۇغۇچىلارنىڭ خىزمەت ئىزدەش بېسىمىنى يەڭگىللەتتى.
</S>
<S ID=45437>
‹‹ئېھتىياج بىلەن تەمىنلەشنى ئۇدۇللاشتۇرۇش، تىپ ئۆزگەرتىپ تەرەققىي قىلىشقا ھەمدەم بولۇش››نى باش تېما قىلىپ، 2016 – يىللىق ئەتىيازلىق، يازلىق مەخسۇس ئىشقا ئورۇنلاشتۇرۇش يىغىنى ئېچىپ، 247كارخانىنى تەشكىللەپ، 6013 ئىش ئورنى بىلەن تەمىنلىدى.
</S>
<S ID=45438>
ئىختىيارىي تىزىملىتىش، ئەلالىرىنى تاللاپ تەربىيەلەش ئۇسۇلىنى قوللىنىپ، ئوقۇش پۈتكۈزۈپ تېخى ئىشقا ئورۇنلاشمىغان 4000ئوقۇغۇچىنى شىنجاڭغا ساھەلەر بويىچە ياردەم بېرىۋاتقان ئۆلكىلەرگە ئەۋەتىپ تەربىيەلەپ، ئۇلارنىڭ ئاساسىي قاتلام، كارخانا، كەسپىي ئورۇنلارغا بېرىپ ئىشلىشىگە يېتەكچىلىك قىلدى.
</S>
<S ID=45439>
بۇ يىلنىڭ ئاخىرىغىچە، ئىچكىرىدىكى ئالىي مەكتەپلەرنى پۈتكۈزگەن شىنجاڭلىق ئوقۇغۇچىلاردىن ئىگىلىك تىكلەش، خىزمەتكە ئورۇنلىشىش ئارزۇسى بارلارنىڭ %90تىن كۆپرەكىنى ئىشقا ئورۇنلاشتۇرۇش نىشانلاندى.
</S>
</TEXT>
/BODY
/DOC