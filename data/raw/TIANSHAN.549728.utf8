<DOC>
<DOCID>TIANSHAN.549728</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-09-18 15:11:01</DATE>
</HEADER>
<BODY>
<HEADLINE>
<S ID=49218>
ئىجتىمائىي كاپالەت پىچان ناھىيەسىدىكى شەھەر-بازار ئاھالىلىرىنى غەمدىن خالاس قىلدى
</S>
</HEADLINE>
<TEXT>
<S ID=49219>
   ئىختىيارىي مۇخبىرىمىز مىجىت ئىبراھىم خەۋىرى: يېقىندا ئازادە، يورۇق ئەرزان ئىجارىلىك ئۆينىڭ راھىتىنى كۆرۈۋاتقان، تۆۋەن تۇرمۇش كاپالىتىدىن بەھرىمەن بولۇۋاتقان پىچان ناھىيەسىنىڭ پىچان بازىرى مۇقام مەھەللىسىدىكى ئايگۈل ئىبراھىم ئىجتىمائىي كاپالەت تۈزۈمىدىن مەمنۇن بولغان ھالدا مۇخبىرغا مۇنداق دېدى: «پارتىيە، ھۆكۈمەت بىزگە غەمخورلۇق قىلىۋاتىدۇ، ھازىر تۇرمۇشىمىز كاپالەتكە ئىگە بولدى».
</S>
<S ID=49220>
   ئايگۈل ئىبراھىمنىڭ يولدىشى مېيىپ، ئەر-ئايال ئىككىيلەننىڭ ئىش ئورنى يوق بولۇپ، ئائىلىسى نامرات بولغاچقا، ئىككى پەرزەنتى مەكتەپتىن توختاپ قىلىشتەك ئەھۋالغا دۇچ كەلگەن، ئائىلىسىدە ئەڭ قىيىنچىلىق بولغان چاغلاردا قوشنىلاردىن ئۇن، گۈرۈچ ئارىيەت ئېلىپ تۇرمۇشىنى قامدىغان ئىدى.
</S>
<S ID=49221>
ھازىر بۇ بىر ئائىلە كىشىلىرى تۆۋەن تۇرمۇش كاپالىتىدىن بەھرىمەن بولىدىغانلار قاتارىغا كىرگۈزۈلدى ھەمدە بىر يۈرۈش ئەرزان ئىجارىلىك ئۆيگە كۆچۈپ كىردى. مەھەللە يەنە ئۇلارنى جامائەت پاراۋانلىقى ئىش ئورنى بىلەن تەمىنلىدى، بۇنىڭ بىلەن ئۇلارنىڭ تۇرمۇشى ياخشىلىنىشقا يۈزلەندى.
</S>
<S ID=49222>
   پىچان بازىرىنىڭ قۇم ساھىلى مەھەللىسىدىكى جاڭ ئەيگومۇ ئايگۈلگە ئوخشاش ئاھالىلەرنىڭ بىرى.
</S>
<S ID=49223>
ئالدىنقى ئەسىرنىڭ 90-يىللىرى جاڭ ئەيگو پىچان ناھىيەسىدىكى مەلۇم بىر دۆلەت ئىگىلىكىدىكى كارخانىدىن ئىشتىن قالغاندىن كېيىن، بۇ بىر ئائىلە كىشىلىرىنىڭ تۇرمۇشى قىيىنچىلىققا دۇچ كەلدى.
</S>
<S ID=49224>
كېيىن جاڭ ئەيگو تۆۋەن تۇرمۇش كاپالىتىدىن بەھرىمەن بولدى.
</S>
<S ID=49225>
يېقىنقى يىللاردىن بۇيان، ئۇلارنىڭ بالىلىرى چوڭ بولدى ھەمدە ئىشقا ئورۇنلىشىپ، تۇرمۇشى كۈندىن-كۈنگە ياخشىلاندى.
</S>
<S ID=49226>
«7-ماي ئىشچىلىرى» نى ياشانغاندا كۈتۈنۈش دائىرىسىگە كىرگۈزۈش سىياسىتى يولغا قويۇلغاندىن كېيىن، جاڭ ئەيگو ئەر-ئايال ئىككىسى ياشانغاندا كۈتۈنۈش سۇغۇرتىسىدىن بەھرىمەن بولدى ھەمدە تۆۋەن تۇرمۇش كاپالىتى تەمىناتى ئېلىشتىن ۋاز كەچتى.
</S>
<S ID=49227>
ھازىر جاڭ ئەيگو ئەر-ئايال ئىككىيلەننىڭ ھەر ئايلىق ياشانغاندا كۈتۈنۈش سۇغۇرتا پۇلى 3000 يۈەندىن ئاشىدۇ، بالىلىرىنىڭمۇ مۇقىم خىزمىتى بار، تۇرمۇشى باياشات ئۆتمەكتە.
</S>
<S ID=49228>
   مۇخبىرنىڭ پىچان ناھىيەلىك ئىجتىمائىي كاپالەت ئىدارىسىدىن ئىگىلىشىچە، يىل بېشىدىن 8-ئاينىڭ ئاخىرىغىچە ناھىيە بويىچە ياشانغاندا كۈتۈنۈش سۇغۇرتىسىغا قاتناشقانلار 34 مىڭ 189 غا، شەھەر - بازارلاردىكى ئاساسىي داۋالىنىش سۇغۇرتىسىغا قاتناشقانلار 81 مىڭ 457 گە، ئىشسىزلىق سۇغۇرتىسىغا قاتناشقانلار 23 مىڭ 923 كە يېتىپ، «بەش خىل ئىجتىمائىي سۇغۇرتا» نىڭ قاپلىنىش دائىرىسى ئۈزلۈكسىز كېڭەيگەن.
</S>
</TEXT>
/BODY
/DOC