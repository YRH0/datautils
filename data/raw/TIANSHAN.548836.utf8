<DOC>
<DOCID>TIANSHAN.548836</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-09 15:55:55</DATE>
</HEADER>
<BODY>
<HEADLINE>
<S ID=48120>
پېشقەدەم كوممۇنىستنىڭ ئائىلە قىرائەتخانىسى
</S>
</HEADLINE>
<TEXT>
<S ID=48121>
   ئىختىيارىي مۇخبىرىمىز ئابدۇسالام قادىر خەۋىرى: غۇلجا شەھەر كېپەكيۈزى يېزا كېپەكيۈزى كەنتىنىڭ پېنسىيونېرى تۇرسۇنئاي قادىرنىڭ ياشىنىپ قالغىنىغا قارىماي، مەھەللىدە قىرائەتخانا ئېچىشى مەھەللىدىكىلەرنى تولىمۇ خۇش قىلدى.
</S>
<S ID=48122>
مەھەللىدىكى كىتاب ئوقۇشقا ھېرىسمەن كىشىلەر ھەر كۈنى دېگۈدەك ئۇنىڭ قىرائەتخانىسىغا كىرىپ، كىتاب ئوقۇشقا ۋە كىتاب ئارىيەت ئېلىشقا باشلىدى.
</S>
<S ID=48123>
تۇرسۇنئاي قادىر قىراتخانىغا كىرگەن ئوقۇرمەنلەرنى دائىم يېڭى گېزىت-ژۇرنال بىلەن تەمىنلىسە، يەنە ئۇلارنىڭ ئوقۇشىغا ئەسقاتىدىغان يېڭى كىتابلارنى تەۋسىيە قىلدى.
</S>
<S ID=48124>
ئۇنىڭ ھويلىسىدىكى بۇ كىچىككىنە قىرائەتخانا دېھقانلارنىڭ بىلىم ئىگىلەش، مەنىۋى تۇرمۇشىنى بېيىتىشتىكى بىر سەھنىگە ئايلاندى.
</S>
<S ID=48125>
   يېقىندا كېپەكيۈزى كەنتىدە زىيارەتتە بولۇش جەريانىدا، كەنت كادىرلىرى بىلەن بىللە كېتىۋېتىپ، مەھەللىنىڭ دوقمۇشىدىكى «ئائىلە قىرائەتخانىسى» دېگەن ۋىۋىسكا ئېسىلغان ئۆيگە كۆزۈم چۈشتى.
</S>
<S ID=48126>
«ئائىلە قىرائەتخانىسى» غا قىزىقىپ، قىرائەتخانىغا كىردىم.
</S>
<S ID=48127>
قىرائەتخانىدا 60 ياشلاردىن ھالقىغان بىر ئايال كىتاب، ژۇرنال رەتلاۋاتاتتى.
</S>
<S ID=48128>
«يېزىدا خىزمەت قىلىپ ئارامغا چىققاندىن كېيىن مۇشۇ قىرئەتخانىنى ئېچىپ، تۇرمۇشۇمنى مەنىلىك ئۆتكۈزۈۋاتقان ئىدىم، بىر نەچچە ئاي ئاۋۋال ئۆيلەرنى يېڭىلاش قۇرۇلۇشى بولۇپ، قىرائەتخانىنى ئاچالماي قالدىم.
</S>
<S ID=48129>
ئۆينىڭ ئاساسىي قۇرۇلۇشى پۈتۈپ، بۈگۈن قىرائەتخانىنى قايتىدىن رەتلەپ، ئېچىشقا تۇتۇش قىلىۋاتىمەن.
</S>
<S ID=48130>
ئاچالمىغان ۋاقىتلاردا كەنتىمىزدىكىلەر ھەر كۈنى دېگۈدەك كېلىپ، كىتاب ئارىيەت ئېلىپ، ئوقۇپ تۇردى.
</S>
<S ID=48131>
كەنتىمىزدىكىلەرنىڭ، بولۇپمۇ ياشلارنىڭ كىتاب ئوقۇش قىزغىنلىقى بەك يۇقىرى» دېدى تۇرسۇنئاي قادىر.
</S>
<S ID=48132>
   شۇ ئەسنادا بىر قانچە ياش قىرائەتخانىغا كىرىپ كەلدى.
</S>
<S ID=48133>
ئۇلار تۇرسۇنئاي قادىر بىلەن سالام–سائەت قىلىشقاندىن كېيىن، ئالدىنقى كۈنى ئارىيەتكە ئالغان كىتابلىرىنى قايتۇرغاچ، يەنە كىتاب ئارىيەتكە ئالدى.
</S>
<S ID=48134>
كەنت ئەزاسى ئۆركەش نۇرمۇھەممەت مۇنداق دېدى: «تۇرسۇنئاي ھەدىمىز كەنتىمىزدىكلەر ئۈچۈن ياخشى ئىش قىلدى.
</S>
<S ID=48135>
ئىلگىرى كىتاب ئوقۇش ئۈچۈن شەھەر ئىچىگە كىرىپ كىتاب سېتىۋالاتتۇق.
</S>
<S ID=48136>
ھازىر بۇ قىرائەتخانىدا بىز ئىزدىگەن مەزمۇندىكى كىتاب ۋە ژۇرناللارنىڭ ھەممىسى تېپىلىدۇ.
</S>
<S ID=48137>
يېڭى نەشردىن چىققان كىتابلارمۇ كۆپ».
</S>
<S ID=48138>
   ھايال ئۆتمەي قىرائەتخانىنىڭ ئىچى كىشىلەر بىلەن لىق تولدى.
</S>
<S ID=48139>
كىرگەنلەر ئۆزىگە كېرەكلىك كىتاب، ماتېرىياللارنى ئىزدەيتتى، تاپالمىغانلىرىنى تۇرسۇنئاي قادىردىن سورايتتى.
</S>
<S ID=48140>
تۇرسۇنئاي قادىر جاھازىغا تىزىپ بولالمىغان كىتابلار ئارىسىدىن ئۇلارغا كېرەكلىك بولغانلىرىنى تېپىپ بېرەتتى.
</S>
<S ID=48141>
بۇ كەنتتىكىلەرنىڭ كىتاب ئوقۇشقا بۇنداق ھېرىسمەنلىكىدىن دىلىم سۆيۈندى.
</S>
<S ID=48142>
تۇرسۇنئاي ئابدۇقادىرنىڭ قوشنىسى ئابدۇقادىر مۇنداق دېدى: «ئىلگىرى بىكار ۋاقىتلاردا مەھەللە دوقمۇشىدا تۇرۇپ قۇرۇق پاراڭ سالاتتۇق.
</S>
<S ID=48143>
مانا ھازىر ئېتىزدىن قايتىپ كېلىپ، بىكار ۋاقىت چىقسىلا، ھەممىمىز بۇ قىرائەتخانىدا كىتاب ئوقۇپ، ھاردۇقىمىزنى چىقىرىدىغان بولدۇق.
</S>
<S ID=48144>
يەنە تېخى پەن- تېخىكا ئوقۇشلۇقىدىن پايدىلىنىپ، ئىلمىي ئۇسۇلدا تېرىقچىلىق قىلىش تېخنىكىسىنى ئىگىلىدۇق».
</S>
<S ID=48145>
   تۇسۇنئاي قادىر مۇنداق دېدى: «بۇ قىراتخانا قىلىنغان ئۆينى ئەسلى دۇكان قىلىش ئۈچۈن سالغانىدۇق، دۇكان پۈتكەندىن كېيىن، قىرائەتخانا قىلىشنى ئويلىشىپ قالدىم.
</S>
<S ID=48146>
بۇ پىكىرنى ئائىلىدىكىلىرىممۇ قوللىدى.
</S>
<S ID=48147>
مەن پارتىيەنىڭ قوينىدا ئۆسۈپ يېتىلدىم ھەم خىزمەتكە چىقىپ، ئۇزۇن ئۆتمەيلا جوڭگو كوممۇنىستىك پارتىيەسىگە شەرەپ بىلەن ئەزا بولدۇم، پارتىيە مېنى تەربىيەلىدى، شۇڭا ۋەتەنگە بولغان مىننەتدارلىقىم چوڭقۇر.
</S>
<S ID=48148>
پېنسىيەگە چىققاندىن كېيىن، مەھەللىدىكىلەرگە بىرەر ئىش قىلىپ بېرىشنى ئويلاپ يۈرەتتىم.
</S>
<S ID=48149>
مەھەللىدىكى ياشلارنىڭ كىتاب ئوقۇش قىزغىنلىقىنىڭ يۇقىرىلىقىنى كۆرۈپ، 2015-يىلى 2-ئايدا ھويلامدا قىرائەتخانا ئاچتىم».
</S>
<S ID=48150>
   ئىگىلىشىمچە، تۇرسۇنئاي قادىرمۇ كىتاب ئوقۇشقا ھېرىسمەن بولۇپ، ئىلگىرى ئوقۇپ بولغان كىتاب، ماتېرىياللارنى يىغىپ ساقلىغان ئىكەن.
</S>
<S ID=48151>
قىرائەتخانا ئاچقاندا يىغىپ ساقلىغان كىتاب، ماتېرىياللىرىنى قويۇش بىلەن بىللە، يېڭىدىن خېلى كۆپ كىتاب سېتىۋالغان.
</S>
<S ID=48152>
كەنت كادىرلىرىمۇ ئۇنىڭ بۇ روھىدىن تەسىرلىنىپ، ئۇنىڭ قىرائەتخانسىغا شەرقىي شامىلى قۇرۇلۇشى ئارقىلىق كىتاب، ماتېرىياللارنى تولۇقلاپ بەرگەن.
</S>
<S ID=48153>
ھازىر ئۇنىڭ بۇ قىرائەتخانىسىغا قويۇلغان پەن-تېخنىكا، قانۇن، ئەدەبىي ئەسەرلەر قاتارلىق كىتاب، ژۇرنال 300 خىلدىن ئاشىدىكەن.
</S>
<S ID=48154>
   تۇرسۇنئاي قادىرنىڭ قىرائەتخانسىىدا يەنە خىزمەت ئۈستىلى بولۇپ، خىزمەت ئۈستىلىدىكى يازما ماتېرىياللار دىققىتىمنى تارتتى:
</S>
<S ID=48155>
   ــ يېزىقچىلىق بىلەنمۇ شۇغۇللىنامسىز نېمە؟
</S>
<S ID=48156>
   ــ بۇ يىل 66 ياشقا كىردىم، تەن-سالامەتلىكىم خېلى ياخشى.
</S>
<S ID=48157>
شۇڭا قىرائەتخانا ئېچىشتىن سىرت، يەنە بىكار ۋاقىتلىرىمدا كۆپرەك ماتېرىيال كۆرۈپ، مەركەز، ئاپتونوم رايوننىڭ يىغىن روھى ۋە رەھبەرلەرنىڭ مۇھىم سۆزىنىڭ روھىدىن خاتىرە قالدۇرىمەن، ــ دېدى ئۇ كۈلۈپ تۇرۇپ.
</S>
<S ID=48158>
   تۇرسۇنئاي قادىر يېزا ۋە كەنتتىكى لېكسىيە سۆزلەش ئۆمېكىنىڭ ئەزاسى ئىكەن.
</S>
<S ID=48159>
ھازىرغىچە، ئۇ ئاياللار بايرىمى، ئانىلار بايرىمى، پارتىيە بايرىمى ۋە تۈرلۈك پائالىيەت ۋە شىنجاڭ خەلق رادىيو ئىستانسىسى، غۇلجا تېلېۋىزىيە ئىستانسىسىنىڭ مەخسۇس پىروگراممىلىرىدا مىللەتلەر ئىتتىپاقلىقىنى قوغداش، ئاياللار گۈزەللىك قۇرۇلۇشى، پەزىلەتلىك ئائىلە بەرپا قىلىش، پارتىيەنىڭ ئەلگە نەپ يەتكۈزگەن سىياسەتلىرى توغرىسىدا 20 مەيداندىن ئارتۇق لېكسىيە سۆزلەپ، ئەتراپىدىكى ئەمەلىي ئىشلارنى مىسال قىلىپ، لېكسىيەسىنىڭ قاراتمىلىقىنى ئاشۇرۇپ، ھەر مىللەت ئاممىسىنىڭ ئالقىشىغا ئېرىشىپتۇ.
</S>
<S ID=48160>
   ئۇ يەنە مۇنداق دېدى: «يېقىندا شەھەر بويىچە ئۆتكۈزۈلگەن ‹مەدەنىي شەھەر بەرپا قىلىشقا ئاكتىپ قاتنىشىپ، تىنچ تۇرمۇشتىن ئورتاق بەھرىمەن بولايلى› دېگەن تېمىدا نۇتۇق سۆزلەش مۇسابىقىسىگە قاتنىشىپ، كەنت، يېزا تەرىپىدىن تاللىنىپ، شەھەر بويىچە توققۇز ماھىر قاتارىدىن ئورۇن ئېلىپ، ھەل قىلغۇچ مۇسابىقىگە كىردىم.
</S>
<S ID=48161>
ماھىرلارنىڭ ئىچىدە يېشى ئەڭ چوڭى مەن ئىكەنمەن».
</S>
<S ID=48162>
   كەنت پارتىيە ياچېيكىسىنىڭ شۇجىسى، كەنت ئاھالىلەر كومىتېتىنىڭ مۇدىرى ئارزۇگۈل باسىت مۇنداق دېدى: «تۇرسۇنئاي قادىر ياشىنىپ قالغىنىغا قارىماي، كەنتىمىزنىڭ تەشۋىقات ئىشلىرى ئۈچۈن بىر كىشىلىك ھەسىسىنى قوشۇپ، پارتىيە ئەزالىرىنىڭ ئاۋانگارتلىق، نەمۇنىلىك رولىنى ھەققىي تۈردە جارى قىلدۇردى.
</S>
<S ID=48163>
ئۇنىڭ تۈرتكىسىدە كەنتىمىزدىكى ھەر مىللەت ئاممىسىنىڭ مەنىۋى تۇرمۇشى بېيىپلا قالماستىن، ئىناقلىق، ئىتتىپاقلىق كەيپىياتى تېخىمۇ ئەۋج ئالدى.
</S>
<S ID=48164>
بۇلتۇر ئۇنىڭ تەشكىللىشى بىلەن قۇرۇلغان ‹مېھرىبان ئانىلار› جەمئىيىتىنىڭ ئەزاسى 80 گە يەتكەن بولۇپ، ئۇلار كەنتىمىزدىكى قىيىنچىلىقى بارلارغا ئىللىقلىق يەتكۈزۈپ كېلىۋاتىدۇ.
</S>
<S ID=48165>
ئۇ بۇ نەتىجىلىرى بىلەن شەھەر، يېزا، كەنت تەرىپىدىن كۆپ قېتىم ‹مۇنەۋۋەر پارتىيە ئەزاس›، ‹ئىلغار ئاساسىي قاتلام تەشۋىقاتچىسى›، ئائىلىسى ‹پەزىلەتلىك ئائىلە› بولۇپ تەقدىرلەندى».
</S>
</TEXT>
/BODY
/DOC