<DOC>
<DOCID>TIANSHAN.575162</DOCID>
<HEADER>
<CLASS>شىنجاڭ</CLASS>
<DATE>2016-12-28 10:49:03</DATE>
</HEADER>
<BODY>
<HEADLINE>
<S ID=68368>
ئاۋۇت ئايۇپقا ھەمراھ بولۇۋاتقان پىدائىيلار
</S>
</HEADLINE>
<TEXT>
<S ID=68369>
 جاۋ شىيا
</S>
<S ID=68370>
 شىنجاڭ يېزا ئىگىلىك ئۇنىۋېرسىتېتى ئائىلىلىكلەر قورۇسىدا ئولتۇرۇشلۇق 60 ياشلىق ئاۋۇت ئايۇپنىڭ ئۆيى 12 – ئاينىڭ 11 – كۈنى قاينام – تاشقىنلىققا چۆمدى، ئون نەچچە ئوقۇغۇچى بۇ ئۆيگە كېلىپ، ئۇنى ناھايىتى خۇشال قىلىۋەتكەنىدى.
</S>
<S ID=68371>
 بالىلارنىڭ كېلىشىنى تەقەززالىق بىلەن كۈتىمەن، ئۇلار مېنىڭ تۇغقانلىرىم، دېدى ئاۋۇت ئايۇپ ھاسىسىغا تايىنىپ تۇرۇپ.
</S>
<S ID=68372>
ئۇ ئىشكاپتىن مېۋە – چىۋە، كەمپۈت ئېلىپ، كۆپچىلىكنىڭ ئالدىغا قويدى.
</S>
<S ID=68373>
گەرچە تىل ئۇقۇشمىسىمۇ، ئون نەچچە يىل داۋاملاشقان مېھىر – مۇھەببەت ۋە ھەمراھ بولۇش ئاۋۇت بوۋاي بىلەن بۇ ئوقۇغۇچىلارنى بىر ئائىلە كىشىلىرىگە ئايلاندۇرغانىدى.
</S>
<S ID=68374>
 ئاۋۇت بوۋاينىڭ پەرزەنتى يوق، ئىلگىرى ئۇ شىنجاڭ يېزا ئىگىلىك ئۇنىۋېرسىتېتى ئاشخانىسىنىڭ ئارقا سەپ خىزمەتچىسى بولغان.
</S>
<S ID=68375>
20 – ئەسىرنىڭ 90 – يىللىرىنىڭ ئاخىرىدا، ئۇنىڭ پۇتى تاسادىپىي يارىلىنىپ، ئەمگەك ئىقتىدارىدىن قالغان.
</S>
<S ID=68376>
2004 – يىلىنىڭ بېشىدا شىنجاڭ يېزا ئىگىلىك ئۇنىۋېرسىتېتى ئىقتىساد – سودا ئىنستىتۇتى پىدائىيلىرى شۆبە ئۇيۇشمىسى ئەھۋالدىن خەۋەر تاپقاندىن كېيىن، بوۋاينىڭ ھالىدىن خەۋەر ئېلىشنى تەشەببۇسكارلىق بىلەن ئۈستىگە ئالغان.
</S>
<S ID=68377>
 پىدائىيلار ئاۋۇت بوۋاينىڭ ئاڭلاش ئىقتىدارىنىڭ ياخشى ئەمەسلىكى ھەم خەنزۇچە سۆزلىيەلمەيدىغانلىقىنى كۆزدە تۇتۇپ، بىر قانچە ئۇيغۇر پىدائىي قوبۇل قىلدى ۋە بوۋاينىڭ ھالىدىن خەۋەر ئېلىش ھەرىكىتىنى ھازىرغىچە داۋاملاشتۇرۇپ كەلدى.
</S>
<S ID=68378>
ئۇلار ئوتتۇرىسىدىكى ئالاقىنىڭ كۆپىيىشىگە ئەگىشىپ، پىدائىي ئوقۇغۇچىلار ئاۋۇت بوۋاي بىلەن بەدەن تىلى ياكى كۆز ئىشارىتى ئارقىلىق پىكىر ئالماشتۇرالايدىغان بولدى.
</S>
<S ID=68379>
 ئوچاقنىڭ كۈلىنى ئېلىش، ئوچاق بېشىنى تازىلاش، يوتقان – كۆرپىلەرنىڭ كىرلىكىنى ئالماشتۇرۇش، ھويلىدىكى يىغىلىپ قالغان قارلارنى تازىلاش... پىدائىيلار ئاۋۇت بوۋاي بىلەن بىردەم پاراڭلاشقاندىن كېيىن، ئۆزلىرىگە بۆلۈنگەن ئىش تەقسىماتىغا ئاساسەن، ھويلىنىڭ ئىچى – سىرتىدا ئالدىراش بولۇپ كەتتى.
</S>
<S ID=68380>
 ئالىي مەكتەپنىڭ 1 – يىللىقىدا ئوقۇۋاتقان پەن ليەنيۈ كىيىملەرنى رەتلەۋېتىپ تۇرۇپ: يۇقىرى يىللىقتىكى پىدائىي ھەدەم شۈ جىنپىڭ، پىدائىي ئاكام فېڭ يۈەن، يۈ سىتاۋ ۋە چېڭ شۈرۈيلەر ئاۋۇت تاغامنىڭ ھالىدىن خەۋەر ئېلىشنى ئېسىدىن چىقارمىغان، ئۇلارنىڭ بۇ ھەرىكىتى بىزگە ياخشى ئۈلگە بولدى، دېدى.
</S>
<S ID=68381>
 ئاۋۇت بوۋاي گەرچە مېيىپ بولسىمۇ، ئۇنىڭ ئەستە تۇتۇش قابىلىيىتى ناھايىتى ياخشى ئىكەن، ھەر قېتىم كىمنىڭ كەلگەنلىكىنى ئېسىدە چىڭ ساقلىيالايدىكەن، پىدائىي ئوقۇغۇچىلار كەلسە، ئۇ ناھايىتى خۇشال بولۇپ كېتىدىكەن.
</S>
<S ID=68382>
ئۇنىڭ كارىۋىتىنىڭ بېشىغا پارچە قەغەزلەر چاپلانغان بولۇپ، نۇرغۇن كىشىنىڭ ئىسمى ۋە تېلېفون نومۇرى يېزىلغانىدى، ئۇنى ھەر نۆۋەتلىك پىدائىيلار ئالاقىلىشىشكە قولايلىق بولۇش ئۈچۈن قالدۇرۇپ كەتكەنىدى.
</S>
<S ID=68383>
 مەكتەپنىڭ پىدائىيلار خىزمىتىگە مەسئۇل ئوقۇتقۇچى يىن جۈنجۈن تونۇشتۇرۇپ مۇنداق دېدى: بۇ پىدائىيلارنىڭ ھەممىسى قاتمۇقات تاللاشتىن ئۆتكەن.
</S>
<S ID=68384>
‹‹مېھرىبان، كۆيۈمچان بولۇش، تەقدىم قىلىش روھىغا ئىگە بولۇش›› ئەترىتىمىزگە ئەزا قوبۇل قىلىشنىڭ ئالدىنقى شەرتى.
</S>
<S ID=68385>
پىدائىيلار ئالماشقان بولسىمۇ، ئاۋۇت بوۋاينىڭ ھالىدىن خەۋەر ئېلىشتىن ئىبارەت مېھىر – شەپقەت يەتكۈزۈش ھەرىكىتى ئەزەلدىن ئۈزۈلۈپ قالمىدى.
</S>
<S ID=68386>
ئوقۇغۇچىلارنىڭ مېھىر – مۇھەببىتىمۇ ئەتراپتىكى كىشىلەرنى تەسىرلەندۈردى، ئاۋۇت بوۋاينىڭ قوشنىسى سىرتتىن كەلگەن ئەر – خوتۇن ئىشلەمچى بولۇپ، ئۇلار بوۋايغا كىيىم – كېچەك، دورا ئېلىشنى ئەزەلدىن ئېسىدىن چىقىرىپ قويمىدى.
</S>
<S ID=68387>
 كەچ كىرىشى بىلەن، بالىلار ئاۋۇت بوۋاينىڭ ئۆيىدىن ئايرىلدى.
</S>
<S ID=68388>
بالىلار ئۇنىڭ بىلەن خوشلىشىپ چىقىپ ئارقىسىغا قارىغاندا، ئاۋۇت بوۋاينىڭ ھاسىغا تايىنىپ ئىشىك تۈۋىدە تۇرغانلىقىنى كۆردى.
</S>
<S ID=68389>
 ئاۋۇت تاغام ھەر قېتىم بىزنى ئۇزىتىپ چىقىدۇ، بىز يىراقلاپ كەتكەندىن كېيىنلا ئۆيىگە كىرىپ كېتىدۇ، دېدى پىدائىي خۈي چېن.
</S>
</TEXT>
/BODY
/DOC