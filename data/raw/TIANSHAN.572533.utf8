<DOC>
<DOCID>TIANSHAN.572533</DOCID>
<HEADER>
<CLASS>خەلقئارا</CLASS>
<DATE>2016-12-16 11:33:39</DATE>
</HEADER>
<BODY>
<HEADLINE>
<S ID=65498>
ئابې شىنزونىڭ سۆزى ۋەزىيەتنىڭ كەسكىنلىكىدىن بېشارەت بەردى
</S>
</HEADLINE>
<TEXT>
<S ID=65499>
 ياپونىيە باش ۋەزىرى ئابې شىنزو 12 – ئاينىڭ 12 – كۈنى شىمالدىكى تۆت ئارال (رۇسىيەدە ‹‹جەنۇبىي كۇرىل تاقىم ئاراللىرى›› دەيدۇ) دىكى يەرلىك ئاھالىلەر كوللېكتىپى بىلەن كۆرۈشكەندە، پات ئارىدا ئۆتكۈزۈلىدىغان ياپونىيە – رۇسىيە باشلىقلار يىغىنىنى تىلغا ئېلىپ مۇنداق دېدى: مەن ۋەزىپە ئۆتىگەن مەزگىلدە رۇسىيە بىلەن بولغان زېمىن ماجىراسىنى ئاخىرلاشتۇرۇشقا قەتئىي بەل باغلىدىم.
</S>
<S ID=65500>
ئابې شىنزونىڭ سۆزىدە ‹‹كۈچلۈك ئىرادە›› ئىپادىلەنگەن بولسىمۇ، بەزى ياپونىيە تاراتقۇلىرى ئابې شىنزونىڭ بۇ قېتىمقى باشلىقلار ئۇچرىشىشىدىن ئۈمىدسىزلەنگەنلىكىنى پەرەز قىلدى.
</S>
<S ID=65501>
 ئابې شىنزو شۇ كۈنى توكيودىكى باش ۋەزىر سارىيىدا ‹‹كۇرىل، خاپومايسوشىما ئاراللىرى پۇقرالار ئىتتىپاقى››نىڭ ئەزالىرى بىلەن كۆرۈشتى. كۆرۈشۈشتە بۇ ئىتتىپاقنىڭ كېڭەش باشلىقى كيويبېكوكۇ ئوتتو رۇسىيە زۇڭتۇڭى پۇتىنغا يېزىلغان بىر پارچە خەتنى ئابې شىنزوغا تاپشۇردى ھەم بۇ خەتتە رۇسىيەگە ‹‹شىمالدىكى تۆت ئارالغا ئەركىن بېرىپ – كېلىش›› ئارزۇسىنى بىلدۈرگەنلىكىنى ئېيتتى.
</S>
<S ID=65502>
 كيويبېكوكۇ ئوتتو مۇنداق دېدى: شىمالدىكى تۆت ئارالدىكى تەخمىنەن 17 مىڭ ياپونىيە پۇشتىدىن بولغان يەرلىك ئاھالىدىن ھازىر ئاران 6000 كىشى قالدى؛ بۇ يىل 3 – ئايدا ئۇلارنىڭ ئوتتۇرىچە يېشى 81.3 ياشقا يەتتى.
</S>
<S ID=65503>
بىز 12 – ئاينىڭ 15 – كۈنى ئېچىلىدىغان باشلىقلار يىغىنىدىن ناھايىتى زور ئۈمىد كۈتۈۋاتىمىز.
</S>
<S ID=65504>
 بۇنىڭغا قارىتا، ئابې شىنزو كيويبېكوكۇ ئوتتوغا ‹‹ئەڭ زور تىرىشچانلىق كۆرسىتىش›› ئىرادىسىنى بىلدۈردى ھەم مۇنداق دېدى: مەن ۋەزىپە ئۆتىگەن مەزگىلدە رۇسىيە بىلەن بولغان زېمىن تالاش – تارتىشى مەسىلىسىنى ئاخىرلاشتۇرۇش ئىرادەم بىلەن بۇ قېتىمقى باشلىقلار يىغىنىنى كۈتۈۋالىمەن.
</S>
<S ID=65505>
ئابې شىنزو يەنە مۇنداق دېدى: ئەڭ زور تىرىشچانلىقىم بىلەن زېمىن مەسىلىسىدە ئازراق بولسىمۇ ئىلگىرىلەش ھاسىل قىلىمەن.
</S>
<S ID=65506>
 بەزى ياپونىيە تاراتقۇلىرىنىڭ خەۋىرىگە قارىغاندا، ئابې شىنزو ياپونىيە بىلەن رۇسىيەنىڭ زېمىن مەسىلىسى سەۋەبىدىن ھازىرغىچە تىنچلىق شەرتنامىسى تۈزمىگەنلىكىنى تەكىتلەپ، بۇ قېتىمقى باشلىقلار يىغىنىدا رۇسىيەنى ھەرقانداق مۇرەسسەلىشىشكە كۆندۈرۈشنىڭ قىيىن ئىكەنلىكىدىن بېشارەت بەرگەن.
</S>
<S ID=65507>
شۇنداقتىمۇ، ئابې شىنزو پۇتىننى ماقۇل كەلتۈرۈش ئۈچۈن تېخىمۇ كۆپ تىرىشچانلىق كۆرسىتىشتىن ۋاز كەچمەيدىغانلىقىنى بىلدۈرگەن.
</S>
<S ID=65508>
 ياپونىيە كيودو ئاگېنتلىقى مۇنداق قارىدى: ئابې شىنزو ياماگۇچىدىكى پۇتىن بىلەن ئۆتكۈزىدىغان سۆھبەتتە زېمىن مەسىلىسىنى ئۆز ئىچىگە ئالغان تىنچلىق شەرتنامىسى تۈزۈش سۆھبىتىنى بىر ئىزغا سېلىشنى ئۈمىد قىلغان بولسىمۇ، ‹‹ۋەزىيەت كەسكىن›› دېگەن قاراش يەنىلا ئاساسىي ئېقىمغا ئايلاندى.
</S>
<S ID=65509>
ئابې شىنزو يېتىلدۈرگەن، پۇتىن بىلەن بولغان ‹‹ئىشىنىش مۇناسىۋىتى››نىڭ نەتىجە ھاسىل قىلىشقا تۈرتكە بولۇش – بولالماسلىقى سىناققا دۇچ كېلىدۇ.
</S>
<S ID=65510>
 يېقىندىن بۇيان، تاراتقۇلار ئابې شنزو ياپونىيە – رۇسىيە مۇناسىۋىتىنى ئىلگىرى سۈرمەكچى بولغاچقا، ئامېرىكا بىلەن ياۋروپا ئىتتىپاقىنىڭ ياپونىيەنىڭ ‹‹خاتا سەپتە تۇرۇپ قېلىشى››دىن ئەنسىرەۋاتقانلىقى، ياپونىيە ھۆكۈمىتىنىڭ بۇ ھەقتە كۆپ قېتىم ئەھۋالنى ئايدىڭلاشتۇرغانلىقى ۋە ئۆزىنى ئاقلىغانلىقىنى ئاشكارىلىغان.
</S>
<S ID=65511>
12 – ئاينىڭ 12 – كۈنى ياپونىيەنىڭ ئىقتىساد – سانائەت ۋەزىرى يوكو خىروشىگې ياپونىيە – رۇسىيە باشلىقلار ئۇچرىشىشىدا چېتىلىش ئېھتىماللىقى بولغان ئىقتىسادىي ھەمكارلىقنى تىلغا ئېلىپ، ياپونىيە بىلەن رۇسىيە ھەمكارلىقىنىڭ يەتتە دۆلەت گۇرۇھىنىڭ ئىتتىپاقلىقىغا تەسىر يەتكۈزمەيدىغانلىقىنى تەكىتلىدى.
</S>
<S ID=65512>
 ئۇ مۇنداق دېدى: بىز يەتتە دۆلەت گۇرۇھىنىڭ ئۇكرائىنا مەسىلىسى جەھەتتىكى ئىتتىپاقلىقىغا ھەرگىزمۇ زىيان يەتكۈزمەيمىز، بۇ، ئالدىنقى شەرت؛ بىز ھازىرقى ھەمكارلىق پىلانىدىكى ھەر بىر تۈرنىڭ ئالاقىدار جازالاش تەدبىرلىرىگە خىلاپ بولماسلىقىغا ھەقىقىي كاپالەتلىك قىلىۋاتىمىز.
</S>
<S ID=65513>
 رېيتېر ئاگېنتلىقىنىڭ خەۋىرىگە قارىغاندا، ياپونىيە بىلەن رۇسىيە بۇ قېتىمقى باشلىقلار يىغىنىدا ئىلگىرى سۈرىدىغان ئىقتىسادىي ھەمكارلىق تۈرى 30غا يېتىدىغان بولۇپ، داۋالاش تېخنىكىسى ۋە ئېنېرگىيە قاتارلىقلارنى ئۆز ئىچىگە ئالىدىكەن.
</S>
<S ID=65514>
لېكىن، رۇسىيەگە مەبلەغ سېلىش مۇھىتىنىڭ ئېنقسىزلىقىدىن بەزى ياپونىيە كارخانىلىرىنىڭ كۆڭلىدە گۇمان پەيدا بولۇپ، رۇسىيە بىلەن ئىقتىسادىي ئالاقە قىلىشنىڭ جازالاش تەدبىرىگە زىت بولۇپ قېلىشىدىن ئەندىشە قىلغان.
</S>
<S ID=65515>
شىنخۇا ئاگېنتلىقى
</S>
<S ID=65516>
‏
</S>
</TEXT>
/BODY
/DOC