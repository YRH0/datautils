<DOC>
<DOCID>TIANSHAN.533092</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-07-07 10:45:26</DATE>
</HEADER>
<BODY>
<HEADLINE>
<S ID=32197>
كۇچا ناھىيەسى يېزا ئىگىلىكىدە پەن–تېخنىكىنىڭ ئومۇملىشىشىنى تېزلەتتى
</S>
</HEADLINE>
<TEXT>
<S ID=32198>
   ئەھمەد ئىسمائىل خەۋەر قىلىدۇ: كۇچا ناھىيەسى پەن – تېخنىكا ئارقىلىق يېزا ئىگىلىكىنى يۈكسەلدۈرۈش ئىستراتېگىيەسىنى زىچ چۆرىدەپ، يېزا ئىگىلىكىدە پەن – تېخنىكىنىڭ ئومۇملىشىش نىسبىتىنى يۇقىرى كۆتۈردى.
</S>
<S ID=32199>
   كۇچا ناھىيەلىك پارتكوم، خەلق ھۆكۈمىتى يېقىنقى يىللاردىن بۇيان پەن – تېخنىكا سېلىنمىسىنى ناھىيەنىڭ يىللىق تەرەققىيات خامچوت پىلانىغا كىرگۈزۈپ، ‹‹پەن – تېخنىكا ئۈچ خىل خىراجىتى››نى مەبلەغ كاپالىتىگە ئىگە قىلدى. يېزا – بازارلاردىكى پەن – تېخنىكا خادىملىرى قوشۇن قۇرۇلۇشىنى كۈچەيتىپ، ھازىرغىچە يېزا – كەنتلەردە پەن – تېخنىكا خادىمىنى 5613كە يەتكۈزدى. 215 مەمۇرىي كەنتتە ‹‹مەدەنىيەت – تېخنىكا سىنىپى›› تەسىس قىلىپ، 680دىن كۆپرەك كەنت كادىرىنى ناھىيەلىك پەن – تېخنىكا تەربىيەلەش مەكتىپىدە تەربىيەلەپ، تېخنىكا ساپاسى ۋە بىلىم قۇرۇلمىسىنى يېڭىلىدى. 2013 – يىلىدىن ھازىرغىچە 384 مىليون 960 مىڭ يۈەن مەبلەغ ئاجرىتىپ چارۋامال نەسلىنى ياخشىلاش، باقمىچىلىق، ئەسلىھەلىك يېزا ئىگىلىكى، باغ – ئورمانچىلىق، پاتقاق گازىدىن پايدىلىنىش تېخنىكىسىنى ئومۇملاشتۇرۇش، يەرلەرنى رېتسېپلىق ئوغۇتلاش، زىرائەتلەرنى يوپۇق ئاستىدىن تېمىتىپ سۇغىرىش تېخنىكىسىنى ئومۇملاشتۇرۇش قاتارلىق تۈرلەرگە ئىشلەتتى. ھازىر ناھىيە بويىچە كەسپىي تېخنىكا مەكتىپىدىن بىرى، ۋىلايەت دەرىجىلىك تېخنىكا تەربىيەلەش مەركىزىدىن بىرى، يېزا دەرىجىلىك پەن – تېخنىكا خىزمەت پونكىتىدىن 32سى، ‹‹دېھقان – چارۋىچىلار مەدەنىيەت – تېخنىكا مۇلازىمەت ئۆيى››دىن 215ى بارلىققا كەلدى. ناھىيە بويىچە ئاپتونوم رايون دەرىجىلىك سۈپەت باشقۇرۇش تارماقلىرىنىڭ ئېتىراپنامىسىگە ئېرىشكەن زىيانسىز مېۋە ئىشلەپچىقىرىش كۆلىمى 450 مىڭ مودىن كۆپرەككە، رېتسېپلىق ئوغۇتلاش ئومۇملاشقان تېرىلغۇ يەر 860 مىڭ موغا، يوپۇق ئاستىدىن تېمىتىپ سۇغىرىش ئەمەلىيلەشكەن تېرىلغۇ يەر 545 مىڭ موغا، ئېتىزلارنىڭ ماشىنا بىلەن باشقۇرۇلۇش نىسبىتى %69كە يېتىپ، يېزا ئىگىلىك ئىشلەپچىقىرىشىدا تەننەرخنى تۆۋەنلىتىش، ئىقتىسادىي ئۈنۈمنى ئاشۇرۇش، دېھقانلارنىڭ ئەمگەك سىجىللىقىنى يېنىكلىتىشتە تۈرتكىلىك رول ئوينىدى. نەتىجىدە بۇ ناھىيە ئۇدا ئالتە يىل ئاپتونوم رايون ۋە ۋىلايەت بويىچە ‹‹پەن – تېخنىكىنى ئومۇملاشتۇرۇشتىكى ئىلغار ناھىيە›› شەرىپىگە ئېرىشتى.
</S>
<S ID=32200>
‏
</S>
</TEXT>
/BODY
/DOC