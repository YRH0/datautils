<DOC>
<DOCID>TIANSHAN.551361</DOCID>
<HEADER>
<CLASS>شىنجاڭ</CLASS>
<DATE>2016-09-22 11:43:46</DATE>
</HEADER>
<BODY>
<HEADLINE>
<S ID=49739>
3–نۆۋەتلىك ئېسىل مېۋىلەرنى تونۇشتۇرۇش پائالىيىتى باشلاندى
</S>
</HEADLINE>
<TEXT>
<S ID=49740>
    سادىق ئىمىر خەۋەر قىلىدۇ: يېزا ئىگىلىك مىنىستىرلىقى خەلقئارا ھەمكارلىق مەھكىمىسى باشقۇرغان جۇڭگو ئاسىيا – ياۋروپا كۆرگەزمىسى 3 – نۆۋەتلىك ئېسىل مېۋىلەرنى تونۇشتۇرۇش پائالىيىتى 21 – سېنتەبىر چۈشتىن بۇرۇن شىنجاڭ خەلقئارا كۆرگەزمە مەركىزىدە باشلاندى.
</S>
<S ID=49741>
   بۇ نۆۋەتلىك ئېسىل مېۋىلەرنى تونۇشتۇرۇش پائالىيىتىدە ‹‹راۋان مېۋە سودىسى، يىپەك يولىدا شېرىن تەم›› ئاساسىي تېما قىلىنىپ، ئىلگىرى ئۆتكۈزۈلگەن ئېسىل مېۋىلەرنى تونۇشتۇرۇش پائالىيىتى ئاساسىدا كۆرگەزمە كۆلىمى كېڭەيتىلىپ، 800 كىۋادرات مېتىرلىق كۆرگەزمە رايونى تەسىس قىلىنىپ، جۇڭگونىڭ توققۇز ئۆلكىسى (ئاپتونوم رايونى، شەھىرى)دىكى 40 نەچچە كارخانىنىڭ 120 نەچچە خىل ئېسىل مېۋىسى ۋە پىششىقلانغان مەھسۇلاتى مەركەزلىك كۆرگەزمە قىلىندى.
</S>
<S ID=49742>
جۇڭگو ۋە چەت ئەللىك مېھمانلار كۆرگەزمە مەيدان – سارىيىدىكى ھەر قايسى ئۆلكە (ئاپتونوم رايون، شەھەر) كۆرگەزمە سۇپىسىغا بەس – بەستە كېلىپ، ئالاھىدە مېۋىلەر ھەققىدە مەسلىھەت سورىدى، مېۋىلەرنى تېتىدى ھەم دۆلىتىمىزنىڭ مېۋە ئىشلەپچىقىرىش، پىششىقلاش، مېۋە سودىسى جەھەتتە قولغا كەلتۈرگەن مۇۋەپپەقىيەتلىرىنى چۈشەندى.
</S>
<S ID=49743>
جۇڭگو ۋە چەت ئەللىك ئەزىز مېھمانلار سودىنى ئىلگىرى سۈرۈشنى كېڭىشىش رايونىدا پىكىر ۋە تەجرىبە ئالماشتۇرۇپ، ھەمكارلىشىش ھەققىدە ئورتاق تونۇش ھاسىل قىلدى ھەم نەق مەيداندا تۈرلۈك مېۋە سودىسى توختىمى ئىمزالىدى.
</S>
<S ID=49744>
   يېزا ئىگىلىك مىنىستىرلىقىنىڭ مۇئاۋىن مىنىستىرى چېن شياۋخۇا، ئاپتونوم رايوننىڭ مۇئاۋىن رەئىسى ماغاۋ سېيىتقامزە، شىنجاڭ ئىشلەپچىقىرىش – قۇرۇلۇش بىڭتۈەنىنىڭ مۇئاۋىن سىياسىي كومىسسارى سارقىت ئاقان ۋە بىرما، جەنۇبىي سۇدان قاتارلىق دۆلەتلەرنىڭ مىنىستىر دەرىجىلىك ۋەكىللىرى پائالىيەتكە قاتناشتى.
</S>
<S ID=49745>
ئاپتونوم رايون، بىڭتۈەن ۋە جياڭشى، خېنەن قاتارلىق توققۇز ئۆلكە (ئاپتونوم رايون، شەھەر)نىڭ 300 دىن ئارتۇق ھۆكۈمەت ۋە كارخانا ۋەكىلى، شۇنداقلا ‹‹بىر بەلباغ، بىر يول›› بويىدىكى رۇسىيە، تاجىكىستان قاتارلىق 14 دۆلەتنىڭ 50 نەچچە ۋەكىلى تونۇشتۇرۇش پائالىيىتىگە قاتناشتى.
</S>
</TEXT>
/BODY
/DOC