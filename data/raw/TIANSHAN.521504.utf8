<DOC>
<DOCID>TIANSHAN.521504</DOCID>
<HEADER>
<CLASS>خەلقئارا</CLASS>
<DATE>2016-05-06 12:26:00</DATE>
</HEADER>
<BODY>
<HEADLINE>
<S ID=27296>
خەلقئارا قىسقا خەۋەرلەر
</S>
</HEADLINE>
<TEXT>
<S ID=27297>
  ياۋروپا ئىتتىپاقى كومىتېتى 4 – ماي ياۋروپا كېڭىشى ۋە ياۋروپا پارلامېنتى قاتارلىق سىياسەت بەلگىلەش ۋە قانۇن چىقىرىش ئاپپاراتلىرىنىڭ تۈركىيە پۇقرالىرىغا ۋىزا كەچۈرۈم قىلىش تەمىناتى بېرىش تەكلىپىنى بەردى. ياۋروپا ئىتتىپاقىنىڭ ۋىزا كەچۈرۈم قىلىش تەمىناتى ئالتە ئاي ئىچىدە 90 كۈندىن ئېشىپ كەتمىگەن سودا ئىشلىرى، ساياھەت، تۇغقان يوقلاش قاتارلىق ۋىزىلىرىغا قارىتىلغان بولۇپ، ئىرېلاندىيە ۋە ئەنگلىيەدىن باشقا ياۋروپا ئىتتىپاقىغا ئەزا دۆلەتلەر، شۇنداقلا ياۋروپا ئىتتىپاقىغا ئەزا بولمىغان ئىسلاندىيە، لىچتېنشتېين، نورۋېگىيە، شىۋېيتسارىيەگە ئىشلىتىلىدۇ.
</S>
<S ID=27298>
   رۇسىيە دىپلوماتىيە مىنىستىرى لاۋروۋ 4 – ماي مۇنداق دېدى: رۇسىيە بۇ يىل ئىچىدە ئىراننى 300–S تىپلىق ھاۋا مۇداپىئە باشقۇرۇلىدىغان بومبا سىستېمىسى بىلەن تەمىنلەپ، ئىراننى تەمىنلەيدىغان 300–S تىپلىق ھاۋا مۇداپىئە باشقۇرۇلىدىغان بومبا سىستېمىسىنىڭ سانىنى توختامدا بەلگىلەنگەن سانغا يەتكۈزىدۇ، بۇ ئىراننىڭ دۆلەت ھاۋا تەۋەلىكى بىخەتەرلىكى، مەنپەئىتى، ئېھتىياجىغا ئۇيغۇنلىشىدۇ. ئۇ ئىرانغا تانكا، بىرونېۋىك، سوقۇش ئايروپىلانى سېتىشنى مەنئى قىلىش بۇيرۇقىنىڭ بىكار قىلىنغانلىقى توغرىسىدا مۇنداق دېدى: ئەگەر ئىران تەرەپ قىزىقسا، رۇسىيە ب د ت خەۋپسىزلىك كېڭىشىنىڭ ئالاقىدار قارار، بەلگىلىمىسىنىڭ تەرتىپى ۋە ئىراننىڭ سېتىۋېلىش مەسىلىسىنى كېڭىشىشنى خالايدۇ.
</S>
<S ID=27299>
   ئەزەربەيجان دىپلوماتىيە مىنىستىرلىقى 4 – ماي مۇنۇلارنى بىلدۈردى: ئەرمېنىيە ناگورنو – قاراباغ رايونىنىڭ مۇستەقىل بولغانلىقىنى ئېتىراپ قىلسا، ئەزەربەيجان بۇنى ‹‹يەنە بىر ئىغۋاگەرچىلىك›› دەپ قارايدۇ. ‹‹ئەگەر بۇ ئىغۋاگەرچىلىك›› ئىشقا ئاشسا، ئەرمېنىيەنىڭ رەھبەرلىرى بۇنىڭدىن كېلىپ چىققان بارلىق ئاقىۋەتنى ئۈستىگە ئالىدۇ.
</S>
<S ID=27300>
   پەلەستىن ئازادلىق تەشكىلاتىنىڭ ئىجرائىيە كومىتېتى 4 – ماي پەلەستىن ئازادلىق تەشكىلاتى مەركىزىي كومىتېتىنىڭ بۇلتۇر 3 – ئايدا ماقۇللىغان قارارىنى رەسمىي يولغا قويىدىغانلىقىنى، يەنى ئىككى تەرەپنىڭ سىياسىي، ئىقتىساد ۋە خەۋپسىزلىك ساھەسىدىكى ھەمكارلىقىنى ئۆز ئىچىگە ئالغان پەلەستىن – ئىسرائىلىيە مۇناسىۋىتىنى قايتىدىن بېكىتىدىغانلىقىنى قارار قىلدى. پەلەستىن ئازادلىق تەشكىلاتى ئىجرائىيە كومىتېتىنىڭ باش كاتىپى ئېرىكات مۇخبىرلارنى كۈتۈۋېلىش يىغىنىدا: پەلەستىن ئىسرائىلىيەنىڭ ئىككى تەرەپ ئىمزالىغان كېلىشىمگە ئىزچىل ئەمەل قىلمىغانلىقىغا قارىتا يۇقىرىقى قارارنى چىقاردى، دېدى.
</S>
<S ID=27301>
   جۇڭگونىڭ ب د ت دا دائىمىي تۇرۇشلۇق ۋەكىلى ليۇ جيې 4 – ماي مۇنداق دېدى: سۇرىيەنىڭ قىسمەن رايونى، بولۇپمۇ ھەلەپ رايونىدىكى توقۇنۇش ئېغىرلىشىۋاتىدۇ، سۇرىيەدىكى ئالاقىدار تەرەپلەرنىڭ دۆلەت ۋە خەلقنىڭ مەنپەئىتىنى ئاساس قىلىپ، تەستە قولغا كەلگەن ئۇرۇش توختاش ۋەزىيىتىنى قەدىرلىشىنى، خەۋپسىزلىك كېڭىشىنىڭ ئالاقىدار قارارلىرىغا قاتتىق بويسۇنۇشنى، دۈشمەنلىشىش ھەرىكىتىنى توختىتىش كېلىشىمىنى ھەقىقىي ئىجرا قىلىپ، پۇقرالار ۋە ئىنسانپەرۋەرلىك ئەسلىھەلىرىگە ھۇجۇم قىلىشنى دەرھال توختىتىپ، بۇنىڭدىن ئىلگىرىكى ئۇرۇش توختىتىش ۋەزىيىتىنى تېز ئەسلىگە كەلتۈرۈشىنى مۇراجىئەت قىلىمەن.
</S>
<S ID=27302>
 شىنخۇا ئاگېنتلىقى
</S>
</TEXT>
/BODY
/DOC