<DOC>
<DOCID>TIANSHAN.526930</DOCID>
<HEADER>
<CLASS>پەن – مائارىپ</CLASS>
<DATE>2016-06-06 13:15:13</DATE>
</HEADER>
<BODY>
<HEADLINE>
<S ID=29810>
ئالىي مەكتەپ ئىمتىھانى ئىستىقبالىڭىزنى بەلگىلەمدۇ؟
</S>
</HEADLINE>
<TEXT>
<S ID=29811>
گۈلپىيە ئابلىز
</S>
<S ID=29812>
    كۆزنى يۇمۇپ – ئاچقۇچە ئالىي مەكتەپ ئىمتىھان ۋاقتى يېتىپ كەلدى، ئىمتىھانغا قاتنىشىدىغان ھەر بىر ئوقۇغۇچى ئىمتىھاندىن ئوڭۇشلۇق ئۆتۈشنى، ئۆزى ئارزۇلىغان مەكتەپلەرگە قوبۇل قىلىنىشنى، ئاتا – ئانىسى، ئۇرۇق – تۇغقانلىرى، ئوقۇتقۇچىلىرىنىڭ ئۈمىدىنى ئاقلىشىنى ئارزۇ قىلىدۇ، ئەلۋەتتە.
</S>
<S ID=29813>
    كۆپلىگەن كىشىلەرنىڭ نەزەرىدە ئالىي مەكتەپ ئىمتىھانىدىن ئۆتەلىگەنلەر ئىستىقباللىق ياشلار، ئۆتەلمىگەنلەرنىڭ ئىستىقبالى بولمايدۇ دەپ قارايدۇ، ئۇنداقتا ئالىي مەكتەپ ئىمتىھانى ئىستىقبالنى بەلگىلەمدۇ؟ ھازىر، نۇرغۇنلىغان ئاتا – ئانا بالىلىرى تولۇق ئوتتۇرىنىڭ 3 – يىللىقىغا چىققاندىن باشلاپ ئائىلە ئوقۇتقۇچىسى تەكلىپ قىلىپ بېرىدۇ ياكى شەنبە، يەكشەنبىلىك كۈچەيتىش سىنىپلىرىغا قاتناشتۇرىدۇ. بالىلىرىغا ۋاقىتنى چىڭ تۇتۇپ، ئىمتىھانغا تەييارلىق قىلىشنى، ئىمتىھاندىن ئوڭۇشلۇق ئۆتەلىسە، ئارزۇ قىلغان مەكتەپكە بارالىسا، بارچە تەلەپ – ئارزۇلىرىنى ئورۇنداپ بېرىدىغانلىقى توغرىسىدا ئىپادە بىلدۇرىدۇ، بالىلارمۇ زېھنىنى قويۇپ ئىمتىھانغا تەييارلىق قىلىشىدۇ. مەكتەپلەردە بولسا ھەر قايسى دەرس ئوقۇتقۇچىلىرى ئوقۇغۇچىلارغا ئىمتىھانغا ياخشى تەييارلىق قىلىشنى، ئالىي مەكتەپ ئىمتىھانىدىن ئۆتەلىسە ئىستىقبالىنىڭ پارلاق بولىدىغانلىقى توغرىسىدا رىغبەتلەندۈرۈشنى ئاساس قىلغان ھالدا ئۆگىنىش قىلىش تەربىيەسى بېرىدۇ. بىر قىسىم ئوقۇغۇچىلاردا ئىمتىھانغا يېقىنلاشقانسېرى قورقۇش، تەشۋىشلىنىش، جىددىيلىشىش، كاللىسى تورمۇزلىنىپ قېلىش قاتارلىق پىسخىكىلىق ھالەتلەر يۈز بېرىپ، ئىمتىھاندا بىلىدىغانلىرىنىمۇ يازالماي، نەتىجىسى ئادەتتىكى چاغلاردىكىدىن ياكى مانېۋىر ئىمتىھانىدىنمۇ تۆۋەن بولۇپ قالىدىغان ئەھۋاللار يۈز بېرىدۇ. شۇڭا، ئاتا – ئانىلار بالىلارنىڭ ئۆگىنىشى بىلەن ئارام ئېلىش ۋاقتىنى مۇۋاپىق تەڭشەپ، ئۇلارغا زىيادە ئۆگىنىش بېسىمى قىلماي، ئۇلارنىڭ روھىي جىددىيلىكىنى تۈگىتىشىگە ياردەم بېرىشى، ئالىي مەكتەپ ئىمتىھانىنىڭ بىر ئادەمنىڭ ئىستىقبالىنى بەلگىلىمەيدىغانلىقىنى چۈشەندۈرۈشى، ساغلام بولغان روھىي ھالەت بىلەن ئىمتىھانغا قاتنىشىشىغا ياردەم بېرىشى كېرەك.
</S>
<S ID=29814>
    ئالىي مەكتەپ ئىمتىھانى ئەلۋەتتە مۇھىم، ئەمما ئۇ كەلگۈسى ئىستىقبال ۋە كەلگۈسىنى بەلگىلەيدىغان بىردىنبىر يول ئەمەس، شۇڭا، ئوقۇغۇچىلار ئالىي مەكتەپ ئىمتىھانىغا توغرا قاراپ، ئۆزىدىكى ئارتۇقچىلىقلارنى ئىمتىھان مەيدانىدا جارى قىلدۇرۇشى، ئاتا – ئانىلار، ئوقۇتقۇچىلارمۇ بالىلارغا ئىلمىي مەدەت ۋە ئىلھام بېرىشى كېرەك.
</S>
<S ID=29815>
‏
</S>
</TEXT>
/BODY
/DOC