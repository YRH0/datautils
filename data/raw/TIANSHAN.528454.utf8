<DOC>
<DOCID>TIANSHAN.528454</DOCID>
<HEADER>
<CLASS>خەلقئارا</CLASS>
<DATE>2016-06-16 11:17:19</DATE>
</HEADER>
<BODY>
<HEADLINE>
<S ID=30627>
دۇنيانى تەرەققىي قىلدۇرۇش ۋە ئىدارە قىلىش تەرەققىي قىلىۋاتقان دۆلەتلەرنىڭ ئاكتىپ قاتنىشىشىدىن ئايرىلالمايدۇ
</S>
</HEADLINE>
<TEXT>
<S ID=30628>
   بۇ يىلقى دۇنيا كۆز تىكىۋاتقان 20 دۆلەت گۇرۇھى (G20) خاڭجۇ باشلىقلار يىغىنى خاڭجۇ شەھىرىنىڭ سۈرەتتەك گۈزەل شىزى كۆلى بويىدا باشلىنىدۇ. يىغىنغا قاتنىشىدىغان دۆلەتلەر ۋە خەلقئارا تەشكىلاتلار ‹‹يېڭىلىق يارىتىلغان، ھاياتىي كۈچكە تولغان، كەڭ قورساق دۇنيا ئىقتىسادى بەرپا قىلىش›› باش تېمىسىنى چۆرىدەپ، دۇنيا ئىقتىسادى ھەمكارلىق تەدبىرى ئۈستىدە ئورتاق كېڭىشىپ، دۇنيا تەرەققىيات تەنتەنىسىدىن ئورتاق بەھرىلىنىدۇ.
</S>
<S ID=30629>
   بۇ قېتىم تەرەققىي قىلغان دۆلەتلەر بىلەن تەرەققىي قىلىۋاتقان دۆلەتلەر باراۋەر ھەمراھلاردەك بىر ئۈستەلدە ئولتۇرۇپ، خەلقئارا ئىقتىساد ئىشلىرى توغرىسىدا باراۋەر كېڭىشىپ، باراۋەر تەدبىر بەلگىلەپ، دۇنيا ئىقتىسادىي ئەندىزىسىدىكى زور ئۆزگىرىشلەرنى ئىنكاس قىلىدۇ. G20 گۇرۇھىغا ئەزا دۆلەتلەر ئارىسىدا تەرەققىي قىلىۋاتقان دۆلەتلەر يېرىمنى ئىگىلەيدۇ. ھەر قايسى دۆلەتلەردىكى مۇتەخەسسىس، ئالىملارنىڭ جۇڭگودىن كۈتىدىغان ئۈمىدى زور.
</S>
<S ID=30630>
   بىرازىلىيەنىڭ سان پاۋلو ئىشتات ئۇنىۋېرسىتېتىنىڭ ئىقتىسادشۇناسى ۋە جۇڭگو مەسىلىسى مۇتەخەسسىسى لۇيىس پاۋلىنو مۇنداق دېدى: ھازىر دۇنيا ئىقتىسادى پۈتۈن گەۋدە بويىچە تىپ ئۆزگەرتىشكە دۇچ كېلىۋاتىدۇ، G20گە ئەزا دۆلەتلەرنىڭ ئىقتىساد كۆلىمى دۇنيا ئومۇمىي مىقدارىنىڭ %85ىنى ئىگىلەيدۇ، ئەزا دۆلەتلەر ئارىسىدىكى ماسلىق ۋە ھەمكارلىق دۇنيا ئىقتىسادىنىڭ يەنىمۇ چېكىنىشىنىڭ ئالدىنى ئېلىش، ئىقتىسادنىڭ ئېشىشى ۋە ھاياتىي كۈچىنى ئەسلىگە كەلتۈرۈشتە ئىنتايىن مۇھىم. ھالبۇكى، تەرەققىي قىلىۋاتقان دۆلەتلەرG20 نىڭ مۇھىم تەشكىلىي قىسمى، 2008 – يىلىدىكى پۇل مۇئامىلە كىرىزىسىدىن بۇيان، ئۇلارنىڭ دۇنيا ئىقتىسادىنىڭ ئېشىشىغا قوشقان تۆھپىسى تەرەققىي قىلغان دۆلەتلەرنىڭكىدىن ئېشىپ كەتكەن بولۇپ، دۇنيا ئىقتىسادىنى ئىدارە قىلىش جەھەتتە تېخىمۇ مۇھىم رول ئوينىدى. بولۇپمۇ جۇڭگو دۇنيادىكى 2 – چوڭ ئىقتىسادىي گەۋدە ۋە لاتىن ئامېرىكىسى رايونىنىڭ مۇھىم سودا شېرىكى بولۇش سۈپىتى بىلەن، خاڭجۇ باشلىقلار يىغىنىدىن پايدىلىنىپ تەرەققىي قىلغان دۆلەتلەر بىلەن تەرەققىي قىلىۋاتقان دۆلەتلەر ئارىسىدا كۆۋرۈكلۈك رول ئويناپ، ئىككى تەرەپنىڭ بىرلىكتە ئىلگىرىلەپ، يېڭى ئىقتىسادىي ئېشىش شەكلىنى تېپىشىغا تۈرتكە بولىدۇ.
</S>
<S ID=30631>
   ئارگېنتىنا ‹‹ئاسىيا ۋە ئارگېنتىنا›› تەتقىقات مەركىزىنىڭ مۇدىرى گۇستاۋو گىراردىئو مۇنداق دېدى: دۇنيانىڭ سىياسىي، ئىقتىسادىي مۇھىتىدا نۇرغۇن يېڭى ئۆزگىرىشلەر بولۇۋاتىدۇ، خاڭجۇدا ئۆتكۈزۈلىدىغان G20 باشلىقلار يىغىنى دۇنيانى ئىدارە قىلىش سىستېمىسىنى مۇكەممەللەشتۈرۈشنى ئىلگىرى سۈرىدىغان مۇھىم سىناق. جۇڭگو دۇنيانى ئىدارە قىلىشنى مۇكەممەللەشتۈرۈش، دۇنيا ئىقتىسادىغا يېڭى ھەرىكەتلەندۈرگۈچ كۈچ قوشۇش جەھەتتە نۇرغۇن ئىجابىي تەشەببۇسلارنى ئوتتۇرىغا قويدى ۋە قاتناشتۇردى، مەسىلەن، كېسەك ئالتۇن بانكىسى ۋە ئاسىيا ئۇل ئەسلىھە مەبلەغ سېلىش بانكىسى بەرپا قىلىش، ‹‹بىر بەلباغ، بىر يول›› تەشەببۇسى قاتارلىقلار، بۇ، تەرەققىي قىلغان دۆلەتلەرنىڭ دۇنيا پۇل مۇئامىلىسىنى ئىدارە قىلىش مونوپوللۇقىنى بۇزۇپ تاشلاپ، تېخىمۇ كۆپ تەرەققىي قىلىۋاتقان دۆلەتلەرگە ئىقتىسادىي بوشلۇق يارىتىپ بېرىدۇ.
</S>
<S ID=30632>
   رۇسىيە سارابوۋ ئىقتىساد جەمئىيىتىنىڭ رەئىسى ۋالىنتىن كاتاۋىلادىمىر مۇنداق دېدى: جۇڭگو، رۇسىيە قاتارلىق تەرەققىي قىلىۋاتقان دۆلەتلەر ۋە تىپ ئۆزگەرتكەن دۆلەتلەر 20 دۆلەت گۇرۇھىغا پائال قاتنىشىپ، ئۆزلىرىنى دۇنياۋى مەسىلىلەرنى ھەقىقىي ھەل قىلىدىغان سۇپىغا ئايلاندۇرۇشقا ئىنتىلىدۇ. ھەر قېتىملىق G20 باشلىقلار يىغىنىغا خەلقئارا پۇل فوندى تەشكىلاتىنىڭ باش لىدىرىمۇ قاتنىشىدۇ، كۆپچىلىك خەلقئارا پۇل فوندى تەشكىلاتىنىڭ كېيىنكى قەدەملىك ئىسلاھاتىنى كۈتۈۋاتىدۇ، يەنىمۇ ئىلگىرىلىگەن نورما ئىسلاھاتى ئارقىلىق تەرەققىي قىلىۋاتقان دۆلەتلەرنىڭ تېخىمۇ يۇقىرى پاي چېكى ھوقۇقى نىسبىتىگە ئېرىشىشىنى ئۈمىد قىلىۋاتىدۇ.
</S>
<S ID=30633>
   مېكسىكا دۆلەتلىك ئاپتونومىيە ئۇنىۋېرسىتېتىنىڭ خەلقئارا مۇناسىۋەت ئىلمى پىروفېسسورى ئالبېرتو لابوردى كارانكى مۇنداق دېدى: بۇ قېتىمقى G20 باشلىقلار يىغىنى مەزگىلىدە كېسەك ئالتۇن دۆلەتلىرى (بىرازىلىيە، رۇسىيە، ھىندىستان، جۇڭگو ۋە جەنۇبىي ئافرىقا) پارلامېنتى ۋە ئەنئەنىۋى پۇل مۇئامىلە تەشكىلاتلىرى ئۆزئارا يەنىمۇ تەسىر كۆرسىتىپ ۋە ئارىلىشىپ، يېڭى خەلقئارا ئىقتىساد ۋە پۇل مۇئامىلە تەرتىپىنى ئورنىتىشنى ئورتاق ئىلگىرى سۈرىدۇ. جۇڭگونىڭ ئاكتىپ قاتنىشىشى ئىنتايىن مۇھىم، بۇ، دۇنيانىڭ ئىقتىساد ۋە پۇل مۇئامىلە جەھەتتىكى تېخىمۇ ياخشى بىرلەشمە ھەرىكەتكە كېلىشىگە تۈرتكە بولىدۇ.
</S>
<S ID=30634>
   كېنىيە نايروبى ئامېرىكا خەلقئارا مۇناسىۋەت ئۇنىۋېرسىتېتىنىڭ ئالىمى ماچارىئا مۇنىنى مۇنداق دېدى: جۇڭگو بۇ قېتىمقى G20 باشلىقلار يىغىنىنى ئۆتكۈزىدىغان ساھىبخانا دۆلەت بولۇش سۈپىتى بىلەن بىر قەدەر يۇقىرى ئىقتىسادىي تەرەققىيات سۈرئىتىنى ساقلاپ، داۋاملىق دۇنيانىڭ ئىقتىسادىي تەرەققىياتىدىكى موتور بولالىسىلا، دۇنيا ئىقتىسادىنىڭ يەنىمۇ ئېشىشىغا تۈرتكە بولالايدۇ. جۇڭگو پاكىز ئېنېرگىيەدىن پايدىلىنىش ئۈستىدە تېخىمۇ كۆپ ئىزدىنىپ، تېخىمۇ كۆپ بۆسۈشكە ئېرىشەلىسە، دۇنيا سەھنىسىدە تېخىمۇ چوڭ رولىنى جارى قىلدۇرالايدۇ.
</S>
<S ID=30635>
   ياپونىيە سىياسەت تەتقىقاتى ئاسپىرانتلار ئالىي مەكتىپىنىڭ پىروفېسسورى سۇنامى ئاتسوشى مۇنداق دېدى: گۈللەنمە دۆلەتلەرنىڭ تەسىر كۈچى زورىيىۋاتقان ئارقا كۆرۈنۈشتە، خاڭجۇ باشلىقلار يىغىنىنىڭ ياۋروپا، ئامېرىكىنى مەركەز قىلغان يۆنىلىشنى ئېنىق كۆرگىلى بولمايدىغان، چىقىش يولىنى تاپقىلى بولمايدىغان ئاتالمىش ‹‹دەۋر توسۇلۇپ قېلىش تۇيغۇسى››نى بۇزۇپ تاشلىشىنى ئۈمىد قىلىمەن. شۇڭا بۇ قېتىمقى G20 باشلىقلار يىغىنى ئىنتايىن مۇھىم ئەھمىيەتكە ئىگە بىر قېتىملىق يىغىن.
</S>
<S ID=30636>
شىنخۇا ئاگېنتلىقى
</S>
</TEXT>
/BODY
/DOC