<DOC>
<DOCID>TIANSHAN.530026</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-24 11:39:45</DATE>
</HEADER>
<BODY>
<HEADLINE>
<S ID=31319>
غۇلجا شەھىرى ئامما ئۈچۈن يەنە بىر ئەمەلىي ئىش قىلىپ بەردى
</S>
</HEADLINE>
<TEXT>
<S ID=31320>
   شەمشىنۇر ئابدۇلئەھەد خەۋەر قىلىدۇ: غۇلجا شەھىرىنىڭ شەرقىي شەھەر رايونىدىكى ئاممىغا قولايلىق يارىتىش مۇلازىمەت زالىدا 73 ياشلىق مىجىت ئەپەندى تەبىئىي گاز، توك، سۇ ۋە تېلېفون ھەقلىرىنى تاپشۇرۇپ بولۇپ، مەمنۇن بولغان ھالدا مۇنداق دېدى: بۇ يەردە ئاممىغا قولايلىق يارىتىش مۇلازىمەت زالىنىڭ قۇرۇلۇشى بىزگە ھەر جەھەتتىن قولايلىق ئېلىپ كەلدى. بولۇپمۇ بىزدەك ياشانغانلار ھەق تۆلەش ئىشلىرىمىزنى بىر يولىلا پۈتكۈزەلەيدىغان بولدۇق. بۇرۇن ھەق تۆلەشكە توغرا كەلگەندە ئۇزاق ئۆچرەتتە تۇرۇپ ئاۋارە بولاتتۇق، مانا ئەمدى ئىشلار ئاسانلىشىپتۇ.
</S>
<S ID=31321>
   ئۇقۇشىمچە، غۇلجا شەھىرى ھەر مىللەت ئاممىغا قولايلىق يارىتىپ بېرىش ئۈچۈن، بۇلتۇر يىل ئاخىرى 2 مىليون 600 مىڭ يۈەن مەبلەغ سېلىپ، شەرقىي شەھەر رايونى، مەركىزىي شەھەر رايونى ۋە چېگرا ئىقتىسادىي ھەمكارلىق رايونى قاتارلىق ئورۇنلاردا ئاممىغا قولايلىق يارىتىش مۇلازىمەت زالى تەسىس قىلىپ، ئاممىنىڭ تۈرلۈك ئىشلارنى بېجىرىش ۋە ھەق تۆلەش ئىشلىرىغا قولايلىق يارىتىپ بەرگەن. مۇلازىمەت زالىغا ئادەم كۈچى بايلىقى ۋە ئىجتىمائىي كاپالەت ئىدارىسى، خەلق ئىشلىرى ئىدارىسى، تۇرالغۇ ۋە شەھەر – يېزا قۇرۇلۇشى ئىدارىسى، يەرلىك باج ئىدارىسى، پىلانلاش ئىدارىسى قاتارلىق ئورۇنلارنىڭ كۆزنەكلىرى تەسىس قىلىنغان بولۇپ، كەسىپ بېجىرىش ئورنىدىن 26 سى بار ئىكەن.
</S>
<S ID=31322>
   غۇلجا شەھەرلىك پارتكوم، خەلق ھۆكۈمىتى ئاممىنىڭ ئىش بېجىرىشىگە قولايلىق يارىتىپ بېرىش ئۈچۈن، مەمۇرىيەتنى ئىخچاملاش، ھوقۇقنى تۆۋەنگە چۈشۈرۈش، ئىش بېجىرىش ھالقىلىرىنى ئاددىيلاشتۇرۇش ۋە قىسقارتىش پىرىنسىپىغا ئاساسەن، ئاممىنىڭ ئۆيىگە يېقىن جايدا ئىش بېجىرىشكە ئىمكانىيەت يارىتىپ بەرگەن ھەم بۇ ئورۇنلاردىكى خىزمەتچىلەرنىڭ مۇلازىمىتىنى يوشۇرۇن تەكشۈرۈپ، ئۇلارغا بولغان نازارەتچىلىكنى كۈچەيتكەن.
</S>
<S ID=31323>
‏
</S>
</TEXT>
/BODY
/DOC