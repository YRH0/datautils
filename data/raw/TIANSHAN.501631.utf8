<DOC>
<DOCID>TIANSHAN.501631</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-02-24 20:50:44</DATE>
</HEADER>
<BODY>
<HEADLINE>
<S ID=15309>
ئىلى ئوبلاستىنىڭ يېزىلىرىدىكى ئېشىنچا ئەمگەكچىلەر سىرتقا چىقىپ ئىشلەپ ‹‹ئالتۇن›› قازدى
</S>
</HEADLINE>
<TEXT>
<S ID=15310>
    ئىختىيارىي مۇخبىرىمىز رەخمەتجان ئەخمەت خەۋەر قىلىدۇ: ئىلى ئوبلاستىغا بىۋاسىتە قاراشلىق جايلاردىكى ھەر دەرىجىلىك پارتكوم، ھۆكۈمەتلەر يېقىنقى بىرقانچە يىلدىن بۇيان، يېزا ئېشىنچا ئەمگەكچىلىرىنى سىرتقا چىقىپ ئىشلەشكە پائال يېتەكلىگەنلىكتىن، يېزىلاردىكى 500 مىڭدىن ئارتۇق ئېشىنچا ئەمگەكچى سىرتقا چىقىپ ئىشلەپ كىرىمىنى كۆپەيتتى.
</S>
<S ID=15311>
    ئوبلاستقا بىۋاسىتە قاراشلىق جايلاردىكى ھەر دەرىجىلىك پارتكوم، ھۆكۈمەتلەر دېھقان – چارۋىچىلارنىڭ قىشتىكى ئارىسال ۋاقىتلىرىدىن پايدىلىنىپ تەربىيەلەش كۇرسلىرىنى ئاچتى ھەم مالىيەدىن مەخسۇس مەبلەغ ئاجرىتىپ، ئەمگەكچىلەرنىڭ تەربىيەلىنىش، ياتاق، تاماق ھەققىنى كەچۈرۈم قىلىپ، ئۇلارغا تۇرمۇش پۇلى تارقاتتى.
</S>
<S ID=15312>
ھەرقايسى جايلار ئەمگەك ۋاسىتىچىلىرىنى تەربىيەلەپ، ئۇلارنى يېقىندىن قوللىدى.
</S>
<S ID=15313>
    غۇلجا ناھىيەسىنىڭ قاش يېزىسىدىكى دېھقان رومىناي يېقىنقى بىرقانچە يىلدىن بۇيان ۋاسىتىچىلىك بىلەن شۇغۇللىنىپ، بىر تەرەپتىن، ئۆزىنىڭ كىرىمىنى كۆپەيتسە، يەنە بىر تەرەپتىن، يېزىلاردىكى ئېشىنچا ئەمگەكچىلەرنىڭ سىرتقا چىقىپ ئىشلىشىگە يول ئېچىپ بەردى.
</S>
<S ID=15314>
ئۇ مۇنداق دېدى: ھەر يىلى ئەمگەكچىگە ئېھتىياجلىق ئورۇنلار بىلەن ئالاقىلىشىپ، ئۆز ئالدىمغا 100دىن 200گىچە ئەمگەكچىنى پاختا، زاراڭزا گۈلى تېرىش، ئالما، ئۆرۈك ئۈزۈش، مېۋىلەرنى يەشىكلەرگە قاچىلاش قاتارلىق ئەمگەكلەرگە تەشكىللەۋاتىمەن. ھەر يىلى ۋاسىتىچىلىكتىن ئاز بولغاندا 10 مىڭ يۈەندىن ئارتۇق كىرىم قىلىۋاتىمەن.
</S>
<S ID=15315>
    ئۇقۇشىمچە، ھازىر ئىلى ئوبلاستىغا بىۋاسىتە قاراشلىق جايلاردا ئەمگەك ۋاسىتىچىلىرى كۆپىيىپ 3000دىن ئاشقان.
</S>
<S ID=15316>
ئۇلار يېزىلاردىكى ئېشىنچا ئەمگەكچىلەر بىلەن ئەمگەكچىگە ئېھتىياجلىق ئورۇنلار ئوتتۇرىسىدا كۆۋرۈكلۈك رول ئويناپ، يېزا ئېشىنچا ئەمگەكچىلىرىنىڭ سىرتقا چىقىپ ئىشلەپ كىرىم يارىتىشىغا تۈرتكە بولغان.
</S>
<S ID=15317>
    غۇلجا شەھىرىنىڭ بايانداي بازىرى سەندۈەن كەنتىدىكى دېھقان جەمىلە مۇنداق دېدى: ئائىلىمىزدىكى بەش جان 15 مو تېرىلغۇ يېرىمىزگە تايىنىپ تۇرمۇشىمىزنى قامدايتتۇق.
</S>
<S ID=15318>
يەرگىلا قاراپ تۇرساق تۇرمۇشىمىزنىڭ ياخشىلانمايدىغانلىقىنى بىلىپ، ئائىلىمىزدىكى بەش جاننىڭ ھەممىسى سىرتقا چىقىپ ئىشلەپ، يىلدا 40 مىڭ يۈەندىن ئارتۇق كىرىم قىلىۋاتىمىز، ھازىر تۇرمۇشىمىز ئىلگىرىكىدىن كۆپ ياخشى.
</S>
<S ID=15319>
    ئۇقۇشىمچە، ئىلى ئوبلاستىغا بىۋاسىتە قاراشلىق جايلارنىڭ يېزا – بازارلىرىدىكى 525 مىڭ ئېشىنچا ئەمگەكچى بۇلتۇر سىرتقا چىقىپ ئىشلەپ، 3 مىليارد 500 مىليون يۈەندىن ئارتۇق كىرىم قىلغان.
</S>
<S ID=15320>
‏    
</S>
</TEXT>
/BODY
/DOC