<DOC>
<DOCID>TIANSHAN.568207</DOCID>
<HEADER>
<CLASS>شىنجاڭ</CLASS>
<DATE>2016-11-29 10:26:52</DATE>
</HEADER>
<BODY>
<HEADLINE>
<S ID=61955>
ئاپتونوم رايون بويىچە كەسپىي ناخشىچىلارنىڭ تۇنجى نۆۋەتلىك مۇقام ئېيتىش مۇسابىقىسى ئۆتكۈزۈلدى
</S>
</HEADLINE>
<TEXT>
<S ID=61956>
 مۇيەسسەر ئاباھامىت خەۋەر قىلىدۇ: ئاپتونوم رايونلۇق مەدەنىيەت نازارىتى ئۇيۇشتۇرغان، شىنجاڭ سەنئەت تەتقىقات ئورنى، شىنجاڭ سەنئەت يۇرتى ئۆتكۈزۈشنى ئۈستىگە ئالغان كەسپىي ناخشىچىلارنىڭ تۇنجى نۆۋەتلىك ‹‹ئون ئىككى مۇقام›› ئېيتىش مۇسابىقىسى 11 – ئاينىڭ 25 – كۈنىدىن 28 – كۈنىگىچە شىنجاڭ سەنئەت يۇرتى مۇقام ئانسامبىلى تىياتىرخانىسىدا ئۆتكۈزۈلدى.
</S>
<S ID=61957>
ئاپتونوم رايونىمىزنىڭ جاي – جايلىرىدىن كەلگەن 80 نەچچە كەسپىي ناخشىچى مۇسابىقىگە قاتناشتى.
</S>
<S ID=61958>
 مۇسابىقە چوڭلار گۇرۇپپىسى ۋە ياشلار گۇرۇپپىسى بويىچە ئېلىپ بېرىلىپ، مۇقامچىلارنىڭ سەۋىيەسىنى سىنىشى، ئۆز ئارا ئۆگىنىشى ئۆز ئالاھىدىلىكىنى نامايان قىلىشىغا ياخشى سورۇن ھازىرلاندى.
</S>
<S ID=61959>
كەسكىن مۇسابىقىلىشىش ھەم مۇقام ساھەسىدىكى ئۇستازلارنىڭ ئادىل باھالىشى بىلەن ئىككى ماھىر 1 – دەرىجىلىك مۇكاپاتقا، تۆت ماھىر 2 – دەرىجىلىك مۇكاپاتقا، ئالتە ماھىر 3 – دەرىجىلىك مۇكاپاتقا ئېرىشتى.
</S>
<S ID=61960>
 دۆلەتلىك 1 – دەرىجىلىك ئارتىس، داڭلىق مۇقامچى ئوسمان ئەمەت مۇنداق دېدى: ‹‹ئون ئىككى مۇقام›› پۈتمەس – تۈگىمەس بايلىقىمىز، بۇ بايلىقنى ياخشى قوغداش ھەم ئەۋلادتىن – ئەۋلادقا داۋاملاشتۇرۇپ، تەرەققىي قىلدۇرۇش مۇقامچىلارنىڭ باش تارتىپ بولمايدىغان مەجبۇرىيىتى ھەم مەسئۇلىيىتى.
</S>
<S ID=61961>
دۆلەت ۋە ئاپتونوم رايوننىڭ ئالاھىدە كۆڭۈل بۆلۈشى ھەم مەبلەغ چىقىرىشى بىلەن مەركىزىي شەھەر ئۈرۈمچى ۋە جەنۇبىي شىنجاڭدىكى بىر قانچە جايدا مۇقام ۋارىسلىرىنى تەربىيەلەۋاتىمىز.
</S>
<S ID=61962>
بۇ يىل ئاپتونوم رايونلۇق مەدەنىيەت نازارىتىنىڭ ئورۇنلاشتۇرۇشى بىلەن كەسپىي ناخشىچىلارنىڭ تۇنجى نۆۋەتلىك ‹‹ئون ئىككى مۇقام›› ئېيتىش مۇسابىقىسىنى ئۆتكۈزدۇق.
</S>
<S ID=61963>
مۇسابىقە ئارقىلىق يۇرت – يۇرتلاردىن كەلگەن ناخشىچىلارنىڭ ‹‹ئون ئىككى مۇقام››غا بولغان تونۇشى ھەم ھۆرمىتى تېخىمۇ ئاشتى.
</S>
<S ID=61964>
ئۇلار ئۆزئارا تونۇشۇش، ئۆگىنىش پۇرسىتىگە ئېرىشىپ، مۇتەخەسسىسىلەرنىڭ قىممەتلىك تەكلىپ – پىكىرلىرىنى ئاڭلاشقا مۇيەسسەر بولۇپ، بۇنىڭدىن كېيىن تېخىمۇ تىرىشىش ئىرادىسىگە كەلدى.
</S>
<S ID=61965>
بۇنداق مۇسابىقىلەرنىڭ كۆپرەك ئۆتكۈزۈلۈشى ئۇيغۇر ‹‹ئون ئىككى مۇقام››ىنى تېخىمۇ زور تەرەققىياتلارغا ئېرىشتۈرىدۇ.
</S>
</TEXT>
/BODY
/DOC