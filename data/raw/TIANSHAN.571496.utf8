<DOC>
<DOCID>TIANSHAN.571496</DOCID>
<HEADER>
<CLASS>شىنجاڭ</CLASS>
<DATE>2016-12-13 12:21:22</DATE>
</HEADER>
<BODY>
<HEADLINE>
<S ID=64651>
قول تۇتۇشۇش، رىشتە باغلاش، بىر ئائىلە كىشىلىرىدەك بولۇش
</S>
</HEADLINE>
<TEXT>
<S ID=64652>
 تۇرپان شەھىرىنىڭ ‹‹مىللەتلەر ئىتتىپاقلىشىپ بىرئائىلە كىشىلىرىدەك بولۇش››پائالىيىتىدىن كۆرۈنۈشلەر(1)
</S>
<S ID=64653>
 شيا چىڭ، تەنچاۋ شياڭ
</S>
<S ID=64654>
 ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتىنى قانات يايدۇرۇشتا قوشماقلىشىپ تۇغقان بولۇش، ئۆزئارا تىل ئۆگىنىش، نامراتلارنى يۆلەپ قىيىنچىلىقى بارلارغا ياردەم بېرىش، پائالىيەت ئۆتكۈزۈش، تەشۋىق – تەربىيەنى قانات يايدۇرۇش قاتارلىق نۇرغۇن ئىشلارنى قىلىش كېرەك، ئەڭ مۇھىمى، مىللەتلەر ئىتتىپاقلىقىنى كۈچەيتىش مەقسىتىگە يېتىشىمىز كېرەك، دېدى تۇرپان شەھەرلىك پارتكومنىڭ شۇجىسى جاڭ ۋېنچۈەن.
</S>
<S ID=64655>
 تۇرپان شەھىرى ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتىنى قانات يايدۇرۇشتا، ‹‹قول تۇتۇشۇش، رىشتە باغلاش، بىر ئائىلە كىشلىرىدەك بولۇش››نى باش تېما قىلىپ، يەرلىكنىڭ ئەمەلىيىتىگە بىرلەشتۈرۈپ، پائالىيەت دائىرىسىنى كېڭەيتىپ، يەرلىكتىكى ھەر مىللەت ئامما مىللەتلەر ئىتتىپاقلىقىنى ئاڭلىق قوغدايدىغان، ھەممە كىشى مىللەتلەر ئىتتىپاقلىقى ئۈلگىسى بولۇشقا تىرىشىدىغان ياخشى كەيپىيات بەرپا قىلدۇق، مىللەتلەر ئىتتىپاقلىقى ھەر مىللەت خەلقنىڭ قەلبىگە ئىللىقلىق تاراتتى.
</S>
<S ID=64656>
 بالىلارنىڭ قەلبىگە دوستلۇق ئۇرۇقىنى تېرىش
</S>
<S ID=64657>
 11 – ئاينىڭ 25 – كۈنى تۇرپان شەھىرى ئىدىقۇت رايونلۇق 2 – ئوتتۇرا مەكتەپ تولۇق ئوتتۇرا 2 – يىللىقنىڭ ئوقۇغۇچىسى شى شياۋتىڭ ئىلگىرىكىگە ئوخشاشلا ساۋاقدىشى زۇلپىيە زۇنۇن بىلەن مەكتەپكە بىللە باردى.
</S>
<S ID=64658>
 زۇلپىيە ئىككىلىمىز بۇيلۇق تەۋەلىكىدىكى دەپسەنگە مەھەللىسىدە ئولتۇرىمىز، تولۇق ئوتتۇرىغا چىققاندىن باشلاپلا مەكتەپكە بىللە بېرىپ – كېلىپ، چوڭقۇر دوستلۇق ئورناتتۇق.
</S>
<S ID=64659>
بۇ يىل ئىككىمىز يەنە مىللەتلەر ئىتتىپاقلىقى قوشماقلىرى بولۇپ، ئايرىلماس ئاچا – سىڭىللارغا ئايلاندۇق، دېدى شى شياۋتىڭ.
</S>
<S ID=64660>
 زۇلپىيە: مەكتەپتىن قايتقاندىن كېيىن ئىككىمىز بىللە دەرس تەكرارلايمىز، ئۆگىنىشتە ئۇچرىغان قىيىن مەسىلىلەرنى بىرلىكتە ھەل قىلىپ، بىرلىكتە ئىلگىرىلەيمىز، دېدى.
</S>
<S ID=64661>
 شى شياۋتىڭ بىلەن زۇلپىيە ئائىلىسىدىكىلەر بىر مەھەللىدە بولغاچقا، ئادەتتە ئۆزئارا تاماق سۇنۇشۇپ تۇرىدۇ، ھېيت – بايراملاردا بىر – بىرىنىڭ ئۆيلىرىگە كىرىپ پەتىلەيدۇ، شۇڭلاشقا ئۇلارنىڭ ئارىسىدىكى ھېسسىيات بارغانسېرى چوڭقۇرلاشماقتا.
</S>
<S ID=64662>
 دوستلۇقىمىز مەڭگۈ داۋاملىشىدۇ، بىز مەڭگۈلۈك ئاچا – سىڭىل، ئۆمۈرلۈك دوست، دېدى شى شياۋتىڭ.
</S>
<S ID=64663>
 شى شياۋتىڭ بىلەن زۇلپىيەنىڭ مىللەتلەر ئىتتىپاقلىقى بويىچە قوشماق بولۇشى تۇرپان شەھىرى قانات يايدۇرغان ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتىنىڭ بىر كارتىنىسى.
</S>
<S ID=64664>
 تۇرپان شەھىرى مىللەتلەر ئىتتىپاقلىقىنى بالىلارنىڭ كىچىك ۋاقتىدىن، يەسلىدىن باشلاپ تۇتۇشتا چىڭ تۇرۇپ، مىللىي – خەنزۇ ئارىلاش باشلانغۇچ، ئوتتۇرا مەكتەپلەرنى بىرلەشتۈرۈش، مىللىي – خەنزۇ ئوقۇغۇچىلارنى بىر سىنىپتا ئارىلاشتۇرۇپ ئوقۇتۇش، ياتاققا ئارىلاشتۇرۇپ ئورۇنلاشتۇرۇش، پائالىيەتلەرنى بىرلىشىپ ئۆتكۈزۈشنى تەدرىجىي ئىلگىرى سۈردى، شەھەر بويىچە 22 مىڭ 256 جۈپ مىللىي – خەنزۇ ئوقۇغۇچى قوشماقلىشىپ، ھەرمىللەت ياشلار، ئۆسمۈرلەر كىچىكىدىن بىللە ئوينايدىغان، بىللە ئۆگىنىدىغان، بىللە ياشايدىغان كەيپىياتنى شەكىللەندۈردى.
</S>
<S ID=64665>
شۇنىڭ بىلەن بىللە، تۇرپان شەھىرى مىللىي – خەنزۇ ئارىلاش مەكتەپلەر ئارا، مىللىي – خەنزۇ ئوقۇتقۇچىلار ئارا ۋە مىللىي – خەنزۇ ئوقۇغۇچىلار ئارا قوشماقلىشىپ تۇغقان بولۇش پائالىيىتىنى قانات يايدۇردى، 99 جۈپ مەكتەپ، 1605 سىنىپ، 2753 جۈپ مىللىي – خەنزۇ ئوقۇتقۇچى، 25 مىڭ 282 جۈپ ھەر قايسى يىللىقلاردىكى ئوقۇتقۇچى ۋە ئوقۇغۇچى، 6907 جۈپ ئوقۇتقۇچى ۋە ئاتا – ئانا قوشماقلىشىپ، ئۆزئارا تىل – يېزىق ئۆگىنىپ، بىللە ناخشا ئېيتىپ، بىللە ئۇسسۇل ئويناپ، قان بىلەن گۆشتەك يېقىن مۇناسىۋەت ئورنىتىپ، گۈزەل ماكاننى بىرلىكتە قۇرۇپ چىقىشنىڭ زور كۈچ – قۇدرىتىنى مۇجەسسەملىدى.
</S>
<S ID=64666>
 ئارمىيە – خەلق ئىتتىپاقلىقىدا يېڭى سەھىپە ئېچىش
</S>
<S ID=64667>
 11 – ئاينىڭ 26 – كۈنى ئىدىقۇت رايونىنىڭ يار بازىرى شاڭ خۇ كەنتى شاڭ خۇ باشلانغۇچ مەكتىپىنىڭ 2 – يىللىق 1 – سىنىپىدىكى 23 ئۇيغۇر ئوقۇغۇچى سىنىپتا تېكىست يادلاۋاتاتتى، مۇنبەردە تۇرۇپ ئۇلارغا دەرس ئۆتۈۋاتقىنى تۇرپان شۆبە ھەربىي رايونىنىڭ جەڭچىسى لو يىڭ ئىدى.
</S>
<S ID=64668>
 شاڭ خۇ باشلانغۇچ مەكتىپىنىڭ ئون سىنىپىدا جەمئىي 250 ئوقۇغۇچى بار بولۇپ، ھەر شەنبە كۈنى لو يىڭ ۋە ئۇنىڭ سەپداشلىرى دەل ۋاقتىدا مەكتەپكە كېلىپ، بالىلارغا خەنزۇتىلى دەرسى ئۆتۈپ، ئۇلارغا ۋەتەنپەرۋەرلىككە ئائىت ناخشىلارنى ئۆگىتەتتى، بالىلار ئۇنى ‹‹ئاكا›› دەپ چاقىرىشاتتى.
</S>
<S ID=64669>
 تۇرپان شۆبە ھەربىي رايونىدىكى ئوفىتسېر – ئەسكەرلەر دائىم كېلىپ بىزگە ياردەملىشىدۇ، ئۇلار دەرس ئۆتۈپ بېرىشتىن سىرت يەنە مەكتەپ ھويلىسىدىكى كۆلنى رېمونت قىلىپ بەردى، مەدەنىيەت، تەنتەربىيە بۇيۇملىرىنى ئەكىلىپ بەردى، سۇ قاينىتىش ئۈسكۈنىسى ئېلىپ بەردى، ئۇلارنىڭ ياردىمىدە مەكتىپىمىزنىڭ شارائىتى كۆپ ياخشىلاندى، دېدى شاڭ خۇ باشلانغۇچ مەكتىپىنىڭ مۇدىرى باتۇر بەختىيار.
</S>
<S ID=64670>
بۇنىڭدىن باشقا، تۇرپان شۆبە ھەربىي رايونى يەنە 2 مىليون 500 مىڭ يۈەندىن كۆپرەك مەبلەغ سېلىپ، شاڭ خۇ كەنتى ئاھالە كومىتېتىنىڭ ئىشخانا بىناسى سېلىشىغا ياردەم قىلدى، شاڭ خۇ كەنتىدىكى 33 نامرات ئائىلىگە 68 نەسىللىك قوي ئېلىپ بېرىپ، نامرات ئائىلىلەرنى باقمىچىلىقنى راۋاجلاندۇرۇشقا يېتەكلىدى، خەلق ئەسكەرلىرى بازىسى قۇردى، كەنت ئاھالىلىرىنى ھەقسىز داۋالىدى ۋە دورىلارنى ھەقسىز بەردى.
</S>
<S ID=64671>
 شۇ كۈنى پىچان ناھىيەسى لۈكچۈن بازىرىنىڭ ئامانشا كەنتىدە قۇياش سېخىيلىك بىلەن نۇرىنى چېچىپ تۇراتتى.
</S>
<S ID=64672>
كەنت ئاھالىسى ئۆمەر ئىمىننىياز ۋە ئايالى ئۆيىدە چۈشلۈك تاماق ئېتىۋاتقان بولۇپ، ئۆي تولىمۇ ئىللىقلىققا تولغانىدى.
</S>
<S ID=64673>
 ئېرىم بىر قېتىملىق ھادىسىدە يارىلانغاندىن كېيىن ئېغىر ئەمگەك قىلالمايدىغان بولۇپ قالدى.
</S>
<S ID=64674>
بىز ئىشلەمچىلىك قىلىپ تۇرمۇشىمىزنى قامدىدۇق.
</S>
<S ID=64675>
14 يىلدىن بۇيان بىز ئىزچىل ئۆي ئىجارە ئېلىپ ئولتۇرۇپ كەلگەنىدۇق، ھازىر بۇنداق ياخشى ئۆيگە كۆچۈپ كىرەلىشىمىزنى ئويلاپمۇ باقمىغانىدۇق، بىر ئاي ئىلگىرى بۇ يەرگە يېڭى كۆچۈپ كىرگىنىمىزدە، ئۆز كۆزۈمگە ئىشەنمەيلا قالغانىدىم.
</S>
<S ID=64676>
بىر مودەك كېلىدىغان ھويلا پاكىز، رەتلىك ئىدى، ئۆي 80 كىۋادرات مېتىردىن ئاشاتتى، توك، سۇلار راۋان بولۇپ، يەنە تېخى پولپار ئورنىتىلغانىدى، يەنە 2.6 مېتىر ئېگىزلىكتە ھويلا تېمى قوپۇرۇلغانىدى، پارتىيەگە، تۇرپان شۆبە ھەربىي رايونىغا كۆپ رەھمەت، دېدى ئۆمەر ئىمىننىيازنىڭ خوتۇنى پاتەمخان قۇربان.
</S>
<S ID=64677>
 تۇرپان شۆبە ھەربىي رايونى ئۆمەر ئىمىننىياز ئائىلىسىگە يەنە ئالتە قوي ئەكىلىپ بېرىپ، ئۇلارنى ياخشى ئىشلەپ، ياخشى تۇرمۇش كەچۈرۈشكە ئىلھاملاندۇردى.
</S>
<S ID=64678>
ئامانشا كەنتىدىكى 13 نامرات ئائىلىگە ئەمىن تاپقۇزۇپ خەلقنى بېيىتىش ئۆيى سېلىپ بەردى، بۇ ئائىلىدىكىلەر يېنىدىن بىر تىيىن چىقارمايلا يېڭى ئۆيگە كۆچۈپ كىردى.
</S>
<S ID=64679>
 يېقىنقى يىللاردىن بۇيان، تۇرپان شەھىرى قىسىم، بىڭتۈەن دېھقانچىلىق مەيدانى بىلەن يەرلىكنىڭ قوشماقلىشىپ تۇغقان بولۇشىنى ئىلگىرى سۈرۈپ، قىسىم بىلەن يەرلىك، ئارمىيە بىلەن خەلق قول تۇتۇشۇپ، بىر ئائىلە كىشىلىرىدەك ئىناق ئۆتىدىغان ياخشى مىللەتلەر ئىتتىپاقلىقى كەيپىياتىنى شەكىللەندۈردى.
</S>
<S ID=64680>
تۇرپاندا تۇرۇشلۇق قىسىملاردىكى 35 ليەندۈي كەنت (مەھەللە)لەر بىلەن قوشماقلىشىش مۇناسىۋىتى ئورنىتىپ، پارتىيە دەرسى ئۆتۈش، ئارمىيە تارىخى سۆزلەش، ھەربىي مەشىق قىلغۇزۇش ۋە مەكتەپ سىرتى يېتەكچىلىكىنى ئۈستىگە ئېلىش قاتارلىق ۋاسىتىلەرنى قوللىنىپ، ئارمىيە – خەلق قوشماق بولۇش، ئورتاق قۇرۇش پائالىيىتىنىڭ مەزمۇنىنى ئۈزلۈكسىز بېيىتتى؛ شىنجاڭ ئىشلەپچىقىرىش – قۇرۇلۇش بىڭتۈەنىنىڭ 12 – شى 221 – تۈەنى ئىدىقۇت رايونى ئايدىڭكۆل يېزىسى بىلەن ‹‹قوش 100 قوشماق بولۇش، بىڭتۈەن بىلەن يەرلىك ئورتاق قۇرۇش›› پائالىيىتىنى قانات يايدۇردى، ئالتە خەنزۇ ليەندۈي بىلەن ئالتە ئۇيغۇر كەنت قوشماقلىشىپ تۇغقان بولۇپ، بىڭتۈەن بىلەن يەرلىك ئىتتىپاقلىقىنىڭ يېڭى سەھىپىسىنى ئاچتى.
</S>
<S ID=64681>
 ئۆز ئارا ھەمدەم بولۇپ، بەختلىك تۇرمۇشنى بىرلىكتە قۇرۇش
</S>
<S ID=64682>
 ھازىر ئىدىقۇت رايونى كونا شەھەر يولىنىڭ شىنچۈن مەھەللىسىدىكى شى لىڭ بىلەن ئىدىقۇت رايونلۇق ئاياللار بىرلەشمىسىنىڭ رەئىسى پەرىدە جاپپارنىڭ قوشماقلىشىپ تۇغقان بولغانلىقى يەرلىكتىكىلەر ئاغزىدىن چۈشۈرمەي ماختايدىغان بىر ئىشقا ئايلاندى.
</S>
<S ID=64683>
 2014 – يىلى 5 – ئايدا پەرىدە خىزمەتدىشىنى يوقلاپ بېرىپ، مۇشۇ مەھەللىدە شى لىڭ ئىسىملىك تۆۋەن كاپالەتلىك بىر خۇيزۇ ئايال بىلەن ئېرى ئىككىسىنىڭلا مېيىپ ئىكەنلىكى، چوڭ ئوغلىنىڭ مېڭە پارالىچ كېسىلى بارلىقى، كىچىك ئوغلىنىڭ ئىدىقۇت رايونلۇق 2 – باشلانغۇچ مەكتەپتە ئوقۇيدىغانلىقى، ئائىلىسىدە ئەمگەك كۈچى يوق بولغانلىقتىن تۇرمۇشىنىڭ تولىمۇ قىيىنچىلىقتا ئىكەنلىكىنى ئاڭلىدى.
</S>
<S ID=64684>
مەن شى لىڭنىڭ ئۆيىگە باردىم، ئۇلار تۆت جان ئادەم كىچىككىنە بىر ئېغىز ئۆيدە تۇرىدىكەن، كۆڭلۈم شۇنداق يېرىم بولدى.
</S>
<S ID=64685>
كېيىن، تۇرمۇش لازىمەتلىكلىرى، بالىنىڭ كىيىم – كېچەك، ئوقۇش بۇيۇملىرى ۋە ئازراقتىن پۇل ئېلىپ بېرىپ، دائىم ئۇلارنى يوقلاپ تۇردۇم، دېدى پەرىدە.
</S>
<S ID=64686>
 2014 – يىلىنىڭ ئاخىرى پەرىدەنىڭ كۆپ تەرەپلەر بىلەن ماسلاشتۇرۇشى نەتىجىسىدە، شى لىڭ ئائىلىسى ئەرزان ئىجارىلىك ئۆيگە كۆچۈپ كىردى.
</S>
<S ID=64687>
پەرىدە ۋاقتى چىقسىلا شى لىڭنىڭ ئۆيىگە بېرىپ، ئۇنىڭ كىچىك ئوغلىغا دەرس تەكرارلاپ بەردى، پەرىدە بىلەن شى لىڭمۇ يېقىن ئاچا – سىڭىللاردىن بولۇپ قالغانىدى.
</S>
<S ID=64688>
 بىز گەرچە بىر مىللەتتىن بولمىساقمۇ، رىشتىمىز بىر تۇغقان ئاچا – سىڭىللارنىڭكىدىنمۇ چوڭقۇر، يېنىمدا پەرىدەدەك ياخشى ئاچام بولغاچقىلا، مەن تېخىمۇ قەيسەر بولالىدىم، ئۇ مېنىڭ تۇرمۇشتىكى تايانچىم، دېدى شى لىڭ.
</S>
<S ID=64689>
 ھازىر، تۇرپان شەھىرى بويىچە 2400 ئائىلىلىك خەنزۇ ئامما ئاز سانلىق مىللەت ئامما بىلەن تۇغقان ياكى ياخشى قوشنا بولدى، ئۆز ئارا ھۆرمەتلىشىدىغان، دوستانە بېرىش – كېلىش قىلىدىغان، ئۆزئارا ھەمدەم بولىدىغان قويۇق دوستلۇق رىشتى ھەر مىللەت خەلقنىڭ قەلبىدىن چوڭقۇر ئورۇن ئالدى.
</S>
<S ID=64690>
 توقسۇن ناھىيەسى غولبويى يېزىسىنىڭ شور كەنتى خەنزۇلار كەنتى بولۇپ، كەنتنىڭ 1200 مودىن كۆپ يېرىگە ئەلا سورتلۇق كۈدە تېرىلاتتى، كەنتتىكىلەرنىڭ يىللىق ئوتتۇرىچە كىرىمى 11 مىڭ 200 يۈەنگە يېتەتتى، شور كەنتى يىراق – يېقىنغا داڭلىق كۈدە كەنتى ۋە باي كەنت ئىدى.
</S>
<S ID=64691>
 شور كەنتىمىزدە ئىلگىرى پەقەت كېۋەزلا تېرىلاتتى، دېھقانلارنىڭ كىرىمىمۇ ئاز ئىدى.
</S>
<S ID=64692>
نەچچە يىل ئىلگىرى بىز كېۋەز تېرىشنى كۈدە تېرىشقا ئۆزگەرتتۇق، ھازىر كۈدىنىڭ تۈرى ئون خىلغا يېتىدۇ، كەنتتىكىلەر كۈدە تېرىشقا تايىنىپ كىرىمىنى كۆپەيتتى، دېدى شور كەنتى پارتىيە ياچېيكىسىنىڭ شۇجىسى ليۇ شىنشەن.
</S>
<S ID=64693>
 بېيىغان شور كەنتلىكلەر قوشنا كەنتتىكى ئۇيغۇر دېھقانلارغا ياردەم بېرىشنى ئۇنتۇپ قالمىدى.
</S>
<S ID=64694>
بۇ يىل 4 – ئاينىڭ 1 – كۈنى ليۇ شىنشەننىڭ يېتەكچىلىكىدە، شور كەنتىدىكى كۈدە تېرىش ماھىرلىرى شىمالىي قاراش كەنتى قاتارلىق بەش ئۇيغۇر كەنتى بىلەن دوستلىشىپ، ئۇلارغا كۈدە تېرىش تېخنىكىسىنى قولمۇ قول ئۆگەتتى.
</S>
<S ID=64695>
 ئۇلار بىزگە كۈدە تېرىش تېخنىكىسىنى ئۆگەتكەندىن باشقا، يەنە كۈدىلىرىمىزنى سېتىشقىمۇ ياردەم بەردى، بۇ خەنزۇ قېرىنداشلىرىمىزنىڭ ياردىمىدە كىرىمىمىز ئاشتى، دېدى شىمال قاراش كەنتىدىكى دېھقان ھەسەنجان تۇرسۇن.
</S>
<S ID=64696>
 قوشماقلىشىپ ھەمدەم بولۇش نەتىجىسىدە، شىمالىي قاراش كەنتى قاتارلىق بەش كەنتنىڭ 3000 موغا يېقىن يېرىگە كۈدە تېرىلىپ، ھەر مو يەردىن كىرىدىغان كىرىم ئىلگىرىكى 1100 يۈەندىن 6500 يۈەنگە كۆپەيدى.
</S>
<S ID=64697>
 ھازىر، تۇرپان شەھىرىدىكى 41 چېگرا رايونغا ياردەم بېرىش خەنزۇ كەنتى ئەتراپتىكى ئاز سانلىق مىللەتلەر توپلىشىپ ئولتۇراقلاشقان كەنتلەر بىلەن دوست قوشنا بولۇپ قوشماقلاشتى، ھەر مىللەت ئامما بىر نىيەتتە قول تۇتۇشۇپ ھاللىق جەمئىيەتكە قاراپ ئاتلاندى.
</S>
</TEXT>
/BODY
/DOC