<DOC>
<DOCID>TIANSHAN.573288</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-12-20 16:37:56</DATE>
</HEADER>
<BODY>
<HEADLINE>
<S ID=66445>
مەركىزىي تېلېۋىزىيە ئىستانسىسىنىڭ سۈرەتكە ئېلىش گۇرۇپپىسى كۇچا ناھىيەسىگە كەلدى
</S>
</HEADLINE>
<TEXT>
<S ID=66446>
 ئادالەت ئابدۇۋەلى خەۋەر قىلىدۇ: مەركىزىي تېلېۋىزىيە ئىستانسىسى 7 – يۈرۈش قانىلىنىڭ 2017 – يىللىق چاغانلىق بىرلەشمە كۆڭۈل ئېچىش كېچىلىكىدە قويۇلىدىغان دېھقانلار توغرىلىق بىر قىسقا فىلىم يېقىندا كۇچا ناھىيەسىنىڭ نان بازىرىدا سۈرەتكە ئېلىندى.
</S>
<S ID=66447>
 سۈرەتكە ئېلىش گۇرۇپپىسى كۇچانىڭ نان بازىرى، ئەلگە نەپ يەتكۈزۈش مەھەللىلىرىگە بېرىپ، نەق مەيداندا ئەمەلىي خىزمەتلەرنى كۆزدىن كەچۈرۈپ، نومۇر ۋە ئارتىسلارنى تاللاپ، دىيامېتىرى ئۈچ مېتىر كېلىدىغان ‹‹2017 – يىللىق چاغان مۇبارەك›› دېگەن خەت يېزىلغان كۇچا چوڭ نېنىنى يېقىش جەريانى، ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتى، چاق ئاتلاپ ئۆتۈش قاتارلىق قىزىقارلىق تەنتەربىيە پائالىيىتى ۋە ‹‹ئازاد زامان›› ناملىق ناخشا، كۈسەن ناخشا – ئۇسسۇلى، 12 مۇقام، ئۇسسۇل، ئەل ئىچى ئەنئەنىۋى ئويۇنلارنى ئۆز ئىچىگە ئالغان ئۇيغۇرلارنىڭ ئەنئەنىۋى بايرامنى تەبرىكلەش پائالىيەتلىرى ئۆتكۈزۈلۈپ سۈرەتكە ئېلىش گۇرۇپپىسىنى قويۇق مىللىي تۈستىكى مول مەزمۇنلۇق سەنئەت، تەنتەربىيە پائالىيەتلىرى بىلەن تەمىنلىدى.
</S>
<S ID=66448>
 خەلق سەنئەتكارى قەيسەرجان تاھىر: مەن كۇچالىق بولۇش سۈپىتىم بىلەن مەركىزىي تېلېۋىزىيە ئىستانسىسى پىروگرامما گۇرۇپپىسىدىكىلەرنىڭ سۈرەتكە ئېلىشىغا ھەر مىللەت ئاممىسى بىلەن بىرلىكتە قاتنىشىپ ناھايىتى خۇشال بولدۇم ھەم نۇرغۇن نەرسە ئۆگىنىۋالدىم، دېدى.
</S>
<S ID=66449>
 ئۇقۇشىمچە، بۇ كېچىلىكنىڭ سىرتتىكى كۆرۈنۈشى شەرق، غەرب، جەنۇب، شىمال، ئوتتۇرا قىسىم قاتارلىق بەش رايونغا بۆلۈنگەن بولۇپ، ھەر بىر رايوندىن بىر ئورۇننى سۈرەتكە ئېلىش ئورنى قىلىپ تاللىغان.
</S>
<S ID=66450>
بۇ قېتىم كۇچا ناھىيەسى شىنجاڭدىكى بىردىنبىر سۈرەتكە ئېلىش ئورنى بولۇپ، 2017 – يىلى مەملىكەتلىك دېھقانلار چاغانلىق بىرلەشمە كۆڭۈل ئېچىش كېچىلىكىدە مەملىكەتتىكى ھەر مىللەت ئاممىسىغا شىنجاڭنىڭ ئۆزگىچە مەدەنىيىتى نامايان قىلىنىدىكەن.
</S>
<S ID=66451>
 مەركىزىي تېلېۋىزىيە ئىستانسىسى 7 – يۈرۈش قانىلىنىڭ رېژىسسورى ليۇ يەن مۇنداق دېدى: كۇچا ناھىيەسى شىنجاڭ ئۇيغۇر ئاپتونوم رايونىدىكى ۋەكىل خاراكتېرگە ئىگە جاي بولۇپ، ئۇنىڭ تارىخى ناھايىتى ئۇزاق، قويۇق مەدەنىيەت پۇرىقىغا ئىگە. شۇڭا بىز بۇ كېچىلىكنىڭ شىنجاڭدىكى كۆرۈنۈشىنى سۈرەتكە ئېلىش ئورنىنى كۇچا ناھىيەسى قىلىپ تاللىدۇق.
</S>
<S ID=66452>
بۇ يىل بىز بۇ ناھىيەدە سۈرەتكە ئالغان 2017 – يىللىق چاغانلىق بىرلەشمە كۆڭۈل ئېچىش كېچىلىكىنىڭ سىرتتا سۈرەتكە ئېلىنىدىغان قىسقا فىلىمىدە ئالدى بىلەن كۇچا ناھىيەسىنىڭ يورۇق نۇقتىسى بولغان كۇچا چوڭ نان شەھەرچىسىدە بۇ ئەڭ چوڭ ناننى يېقىش جەريانىنى سۈرەتكە ئېلىشنى پىلانلىدۇق.
</S>
<S ID=66453>
بۇ نان ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش››قا سىمۋول قىلىنغان.
</S>
<S ID=66454>
بىز يەنە چاق ئاتلاش ئويۇنىنى سۈرەتكە ئالدۇق، پائالىيەت مەيدانى ناھايىتى قىزىپ كەتتى.
</S>
<S ID=66455>
سۈرەتكە ئېلىش، ئويۇن ئويناش جەريانىدا كۇچا خەلقىنىڭ قىزغىن، خۇشخۇيلۇقىنى ھېس قىلدۇق.
</S>
<S ID=66456>
بۇ پىروگراممىنىڭ قويۇلۇش ۋاقتى چاغان مەزگىلىدە بولۇپ، كۆپچىلىكنىڭ ۋاقتىدا كۆرۈشىنى ئۈمىد قىلىمىز.
</S>
</TEXT>
/BODY
/DOC