<DOC>
<DOCID>TIANSHAN.557394</DOCID>
<HEADER>
<CLASS>پەن – مائارىپ</CLASS>
<DATE>2016-10-18 17:27:12</DATE>
</HEADER>
<BODY>
<HEADLINE>
<S ID=53957>
ئېۋىرغول رايونى مەجبۇرىيەت مائارىپىنىڭ تەرەققىياتىغا كۆڭۈل بۆلمەكتە
</S>
</HEADLINE>
<TEXT>
<S ID=53958>
  يۈسۈپ ئىسمائىل خەۋەر قىلىدۇ: قومۇل شەھىرىنىڭ ئېۋىرغول رايونى بۇ يىل مەجبۇرىيەت مائارىپىنى سىجىل تەرەققىي قىلدۇرۇشنى مائارىپ ئىسلاھاتى ۋە تەرەققىياتىنىڭ مۇھىم نۇقتىسى قىلىپ، مەجبۇرىيەت مائارىپ باسقۇچىدىكى مەكتەپلەرنى ئۆلچەملەشتۈرۈش قۇرۇلۇشىنى بىر تۇتاش چىڭ تۇتۇپ ئىشلەپ، يۇمشاق، قاتتىق دېتال ئەسلىھەلەر سېلىنمىسىنى ئاشۇرۇپ، مەكتەپلەرنىڭ ئوقۇتۇش شارائىتىنى ياخشىلىدى.
</S>
<S ID=53959>
   2 – ئوتتۇرا مەكتەپنىڭ مۇئاۋىن مۇدىرى خەن جېن مۇنداق دېدى: ھازىر مەكتىپىمىزنىڭ قاتتىق دېتال ئەسلىھەلىرى ياخشىلاندى.
</S>
<S ID=53960>
تەجرىبىخانا، كۆپ ئىقتىدارلىق سىنىپ ۋە ئادەتتىكى سىنىپلىرىمىزنىڭ قاتتىق، يۇمشاق دېتال ئەسلىھەلىرى ئىلگىرىكىگە قارىغاندا كۆپ ياخشىلىنىپ، رەقەملەشتۈرۈلگەن ئۈسكۈنىلەر سەپلەندى.
</S>
<S ID=53961>
بۇ ئۈسكۈنە ئوقۇتۇش سەۋىيەيىمىزنى يۇقىرى كۆتۈرۈپلا قالماي، ئوقۇغۇچىلارنىڭ نەزەر دائىرىسىنى كېڭەيتتى.
</S>
<S ID=53962>
   ئېۋىرغول رايونلۇق مائارىپ ئىدارىسى بۇ يىل يېزىلاردىكى شارائىتى ناچار مەكتەپلەرگە قارىتا، نۇقتىلىق قۇرۇلۇش تۈرىدىن 28 نى يولغا قويدى.
</S>
<S ID=53963>
تۈر قۇرۇلۇشى ئۇنىۋېرسال ئوقۇتۇش بىناسى، ئاشخانا، ياتاق بىناسى سېلىش، مەيدان، يول يۈزىنى قاتتىقلاشتۇرۇش تۈرلىرىنى ئۆز ئىچىگە ئالىدۇ.
</S>
<S ID=53964>
بۇ تۈرلەرنىڭ يولغا قويۇلۇشى بىلەن ئېۋىرغول رايونىنىڭ يېزا – بازارلىرىدىكى مەكتەپلەرنىڭ شارائىتى ياخشىلىنىپ، ئوقۇغۇچىلارنىڭ ئۆيى مەكتەپكە يىراق بولۇش سەۋەبلىك چۈشتە تاماق يېيەلمەسلىك، ئارام ئالىدىغان جايى بولماسلىقتەك قىيىنچىلىقلار بىلەن خوشلاشتى.
</S>
<S ID=53965>
   بۇلۇڭتوغراق يېزا گاداجىن باشلانغۇچ مەكتىپىنىڭ 4 – يىللىق ئوقۇغۇچىسى جېڭ جىشۈەن مۇنداق دېدى: ئىلگىرى سىنىپىمىزنىڭ ئورۇندۇق – ئۈستەللىرى كونىراپ كەتكەن بولۇپ، دوسكىمىزمۇ ياخشى ئەمەس ئىدى.
</S>
<S ID=53966>
قىشتا مەشكە ئوت قالايتتۇق. يېڭى سىنىپقا كۆچكەندىن كېيىن، ھەر بىر سىنىپقا يېڭى ئورۇندۇق – ئۈستەل، كۆپ ۋاسىتىلىك ئوقۇتۇش ئۈسكۈنىسى سەپلەندى.
</S>
<S ID=53967>
ھازىر سىنىپىمىز پاكىز، ئىسسىق بولغاچقا، كۆپچىلىكنىڭ كۆڭلىمۇ ئىللىقلىققا تولدى.
</S>
<S ID=53968>
  ئېۋىرغول رايونلۇق مائارىپ ئىدارىسى بۇ يىل 8 – ئايدا 178 ئوقۇتقۇچى قوبۇل قىلىپ، ئوخشىمىغان مەكتەپلەردىكى ئىش ئورۇنلىرىغا تەقسىملەپ، ئېۋىرغول رايونىنىڭ مائارىپىغا يېڭى كۈچ قوشتى.
</S>
<S ID=53969>
بۇ ياش ئوقۇتقۇچىلارنىڭ خىزمەتكە تېز كىرىشىشى ئۈچۈن، ئېۋىرغول رايونى بىر قىسىم پېنسىيەگە چىققان مۇنەۋۋەر ئوقۇتقۇچىلارنى تەكلىپ قىلىپ، ياش ئوقۇتقۇچىلارغا ‹‹ياردەم بېرىش ۋە يېتەكلەش›› خىزمىتى ئىشلەپ، پېشقەدەم ئوقۇتقۇچىلارنىڭ كۆپ يىللىق خىزمەت جەريانىدا ھېس قىلغانلىرى ۋە ئوقۇتۇش تەجرىبىلىرىنى ئۇلارغا يەتكۈزدى.
</S>
<S ID=53970>
   بۇلۇڭتوغراق يېزا گاداجىن باشلانغۇچ مەكتىپىنىڭ مۇدىرى ۋاڭ جۇڭمىڭ مۇنداق دېدى: ئالىي مەكتەپلەرنى پۈتكۈزگەن ياشلار يېقىنقى بىر نەچچە يىلدا ئارقا – ئارقىدىن مەكتىپىمىزگە تەقسىم بولۇپ كەلدى.
</S>
<S ID=53971>
ئوقۇتقۇچىلىرىمىزمۇ رولىنى ناھايىتى ياخشى جارى قىلدۇردى.
</S>
<S ID=53972>
يەنە بەزى ئوقۇتقۇچىلىرىمىز ئەسلىدە شەھەرگە قايتىپ خىزمەت ئىشلىسىمۇ بولاتتى، لېكىن ئۇلار يېزىدا قېلىپ، يېزىمىزنىڭ مائارىپ ئىشلىرىغا تۆھپە قوشۇشنى تاللىدى.
</S>
<S ID=53973>
   ئېۋىرغول رايونى يېقىنقى يىللاردىن بۇيان مائارىپقا 38 مىليون 729 مىڭ يۈەن مەبلەغ سېلىپ، ئوقۇتۇش ئەسلىھەلىرى، كومپيۇتېر قاتارلىق ئۈسكۈنىلەرنى سېتىۋالدى، سىمسىز تورنى سىنىپلارغىچە ئۇلىدى.
</S>
<S ID=53974>
10 مىليون 52 مىڭ 700 يۈەن مەبلەغ سېلىپ، 465 مىڭ پارچە كىتاب سېتىۋالدى.
</S>
<S ID=53975>
1 مىليون 870 مىڭ يۈەن مەبلەغ سېلىپ، ئېلېكتىرونلۇق كۇتۇپخانىغا خەنزۇ، ئۇيغۇر ۋە قازاق تىلىدا 900 مىڭ پارچە ئېلېكتىرونلۇق كىتاب كىرگۈزدى.
</S>
<S ID=53976>
دېھقانچىلىق، چارۋىچىلىق رايونلىرىدىكى 29 مەكتەپنىڭ ئاشخانىلىرىنىڭ ئەسلىھەلىرىنى تولۇقلاپ بەردى.
</S>
<S ID=53977>

</S>
</TEXT>
/BODY
/DOC