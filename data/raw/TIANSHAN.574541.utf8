<DOC>
<DOCID>TIANSHAN.574541</DOCID>
<HEADER>
<CLASS>ئۈرۈمچى</CLASS>
<DATE>2016-12-26 10:21:12</DATE>
</HEADER>
<BODY>
<HEADLINE>
<S ID=67580>
ئۆزگىچە پائالىيەت، ئەھمىيەتلىك يىغىلىش
</S>
</HEADLINE>
<TEXT>
<S ID=67581>
 خالىدە ئوبۇل
</S>
<S ID=67582>
 12 – ئاينىڭ 17 – كۈنى ئۈرۈمچى شەھىرىدىكى‹‹تەڭرىتاغ›› مېھمانسارىيىنىڭ ئىككىنچى قەۋىتىدىكى يىغىن زالى قاينام – تاشقىنلىققا چۆمگەنىدى، بۇ يەردە ‹‹خېڭئەن››گۇرۇھى شىنجاڭ تارماق شىركىتىنىڭ ھەر مىللەت ئىشچى – خىزمەتچىلىرى بىلەن ئۇلارنىڭ ئائىلە تاۋابىئاتلىرىنىڭ ئۆزئارا قوشماقلىشىپ تۇغقان بولۇش پائالىيىتى باشلىنىش ئالدىدا تۇراتتى.
</S>
<S ID=67583>
زال ئىچى مېھمانلارغا لىق تولغاندا رىياسەتچى بۈگۈنكى پائالىيەتنىڭ باشلانغانلىقىنى ئېلان قىلدى ۋە شىركەتنىڭ لىدىرى چېڭ جىڭيۈەننى سەھنىگە تەكلىپ قىلدى.
</S>
<S ID=67584>
بېشىغا چىمەن دوپپا كىيگەن، ئۇچىسىغا كەشمىر ياغلىق ئارتىۋالغان چېڭ جىڭيۈەن يېنىك قەدەم تاشلاپ سەھنىگە چىقتى.
</S>
<S ID=67585>
 بۈگۈنكى بۇ پائالىيەت ئۆزگىچە پائالىيەت، بۇ پائالىيەتتە مەن ئالدى بىلەن ئۈرۈمچى شەھەرلىك خەير – ساخاۋەت جەمئىيىتى ‹‹مېھرىبان ئانىلار›› كوللېكتىپىنىڭ تەشكىللىگۈچىسى رەيھان قاسىم ۋە ئۈرۈمچى شەھىرىدىكى‹‹گۈزەل ئالەم›› ياشانغانلار ساناتورىيەسىنىڭ مەسئۇلى مەريەم كىبىر بىلەن تۇغقان بولىمەن.
</S>
<S ID=67586>
بۇنىڭدىن كېيىن رەيھان قاسىم مېنىڭ ئاپام، مەريەم كىبىر مېنىڭ سىڭلىم بولىدىغان بولدى.
</S>
<S ID=67587>
بىزنىڭ شىركەتتىكى ھەر مىللەت ئىشچى – خىزمەتچىلەر بىلەن ئۇلارنىڭ ئائىلە تاۋابىئاتلىرىمۇ بۇ ئۆزگىچە سورۇندا ئۆزئارا تۇغقان بولۇشىدۇ.
</S>
<S ID=67588>
 چېڭ جىڭيۈەننىڭ سۆزى ئاخىرلىشىشى بىلەن زالدا قىزغىن ئالقىش سادالىرى ياڭرىدى.
</S>
<S ID=67589>
 چېڭ جىڭيۈەن 2014 – يىلىنىڭ مەلۇم بىر كۈنى توردا خەۋەر كۆرۈۋېتىپ، يېتىم – يېسىرلارغا، قىيىنچىلىقى بارلارغا ياردەم بېرىپ، مېھىر – مۇھەببەت ئۇرۇقىنى چېچىۋاتقان رەيھان قاسىمنىڭ تەسىرلىك ھېكايىلىرىنى كۆرۈپ قالدى، رەيھان قاسىمنىڭ بۇ ساخاۋەت ئىشلىرى ئۇنى بەكمۇ تەسىرلەندۈرگەنىدى، شۇنىڭدىن بىر نەچچە كۈن ئۆتكەندىن كېيىن، ئۇ رەيھان قاسىم بىلەن كۆرۈشۈپ، ئۆزىنىڭمۇ ياردەمگە موھتاج كىشىلەرگە ياردەم بېرىش ئويىنىڭ بارلىقىنى ئېيتتى.
</S>
<S ID=67590>
رەيھان قاسىم شۇ چاغدا ئۇنى قىزغىن قوللىدى، شۇنىڭدىن كېيىن چېڭ جىڭيۈەننىڭ ساخاۋەت ئىشلىرىمۇ باشلاندى.
</S>
<S ID=67591>
 ئۈرۈمچى شەھەرلىك 65 – ئوتتۇرا مەكتەپ ئۈرۈمچى شەھىرىنىڭ تەڭرىتاغ رايونىغا جايلاشقان بولۇپ، بۇ مەكتەپنىڭ باشلانغۇچ بۆلۈمىدە ئوقۇۋاتقان ئوقۇغۇچىلارنىڭ كۆپىنچىسى كۆچمە نوپۇسلۇق ئائىلىلەرنىڭ پەرزەنتلىرى ئىدى.
</S>
<S ID=67592>
چېڭ جىڭيۈەن 2014 – يىلى يېڭى ئوقۇش مەۋسۇمى باشلانغاندا، مەكتەپ مۇدىرى بىلەن ئالاقىلىشىپ، رەيھان قاسىم بىلەن بۇ مەكتەپكە كەلدى.
</S>
<S ID=67593>
ئۇ مەكتەپ مۇدىرىدىن بۇ مەكتەپتە ئائىلىسىدە قىيىنچىلىقى بار ئوقۇغۇچىلارنىڭ خېلى كۆپ ئىكەنلىكىنى بىلگەندىن كېيىن، بەش ئوقۇغۇچىنى ياردەم بېرىش ئوبيېكتى قىلىپ تاللاپ، ئۇلارغا ئالىي مەكتەپنى پۈتكۈزگىچە ياردەم بېرىدىغانلىقىنى ئېيتتى.
</S>
<S ID=67594>
 ئۈرۈمچى شەھەرلىك 65 – ئوتتۇرا مەكتەپ باشلانغۇچ بۆلۈمىنىڭ ئوقۇتقۇچىسى مەدىنە ئېلياس مۇنداق دېدى: چېڭ جىڭيۈەن 2014 – يىلىدىن بۇيان مەكتىپىمىزدىكى ئەكبەر، خەن چىنرۇي قاتارلىق بەش ئوقۇغۇچىغا ئىزچىل ياردەم بېرىۋاتىدۇ، ھەر ئوقۇش مەۋسۇمىدە ئۇلارنىڭ مەكتەپ فورمىسى، سۇغۇرتا ھەققى قاتارلىق خىراجەتلىرىنى تاپشۇرۇپ بېرىۋاتىدۇ، بۇ بالىلارنىڭ ھەممىسى قىيىنچىلىقى بار ئائىلىلەرنىڭ پەرزەنتلىرى.
</S>
<S ID=67595>
 ئۈرۈمچى شەھىرىدىكى‹‹گۈزەل ئالەم›› ياشانغانلار ساناتورىيەسىدە ئۇيغۇر، قازاق، ئۆزبېك، تاتار مىللىتىدىن بولغان 82 بوۋاي – موماي بار. بۇ يەردە قارىغۇچىسى يوق، ئۆزىنىڭ ھاجىتىدىن تەلتۆكۈس چىقالمايدىغان ياشانغانلار خېلى كۆپ سالماقنى ئىگىلەيدۇ.
</S>
<S ID=67596>
2014 – يىلى قىشتا چېڭ جىڭيۈەن ئۈرۈمچى شەھىرىدە ئۆتكۈزۈلگەن بىر قېتىملىق ‹‹مېھرىبان ئانىلار›› كوللېكتىپىنىڭ پائالىيىتىدە‹‹گۈزەل ئالەم›› ياشانغانلار ساناتورىيەسىنىڭ مەسئۇلى مەريەم كىبىر بىلەن تونۇشۇپ قالدى، ياشانغانلارنىڭ مېھىر – مۇھەببەتكە، كۆيۈنۈشكە تېخىمۇ موھتاج ئىكەنلىكى ئۇنىڭغا ئايان ئىدى.
</S>
<S ID=67597>
چېڭ جىڭيۈەن ئىككى كۈندىن كېيىن شىركەتتىكى بىر قىسىم ئىشچى – خىزمەتچىلەرنى باشلاپ كېلىپ، بۇ ساناتورىيەدىكى بوۋاي – مومايلارنى يوقلىدى، شۇنىڭدىن كېيىن بۇ ياشانغانلار ساناتورىيەسىگە يىلدا بىر – ئىككى قېتىم ماددىي بۇيۇملارنى ئەۋەتىپ تۇرىدىغان بولدى.
</S>
<S ID=67598>
‹‹گۈزەل ئالەم›› ياشانغانلار ساناتورىيەسىنىڭ خەينەن ئۆلكىسىنىڭ سەنيا شەھىرىدە قۇرۇلغان ساناتورىيەسىدە مەبلەغ يېتىشمەسلىك مەسىلىسى كۆرۈلگەندە، چېڭ جىڭيۈەن ئۆزىنىڭ مەبلەغ يۈرۈشتۈرۈش تۈرىدىن پايدىلىنىپ، بۇ ساناتورىيەگە 600 مىڭ يۈەن ئۆسۈمسىز قەرز پۇل ھەل قىلىپ بەردى.
</S>
<S ID=67599>
مەريەم كىبىر مۇنداق دېدى: چېڭ جىڭيۈەننىڭ ئاز سانلىق مىللەتلەرگە بولغان مۇھەببىتى ناھايىتى چوڭقۇر، ئۇنىىڭ دېيىشىچە، بۇ ئۇنىڭ ئاتا تەربىيەسى بىلەن مۇناسىۋەتلىك ئىكەن، ئۇنىڭ ئاتىسى ئىلگىرى تەرجىمان بولغان ئىكەن، ئۇيغۇرلار بىلەن بېرىپ بولغان مۇناسىۋىتى قويۇق ئىكەن.
</S>
<S ID=67600>
 پائالىيەت داۋاملاشماقتا ئىدى، رىياسەتچى قىز ئەمدى ئىشچى – خىزمەتچىلەرنىڭ ئائىلە تاۋابىئاتلىرىنىڭ ئۆزئارا تۇغقانلىشىدىغانلىقىنى ئېلان قىلدى، سەھنىگە شىركەت خىزمەتچىسى ئايتىللا مۇھەممەدنىيازنىڭ ئاچىسى ئامىنە مۇھەممەدنىياز بىلەن ۋاڭ جۈنخۇينىڭ ئاپىسى ياڭ ئەيلەن تەكلىپ قىلىندى.
</S>
<S ID=67601>
 بۈگۈنكى پائالىيەت بەك ئەھمىيەتلىك پائالىيەت بوپتۇ، سىڭلىم شىركەتتە ئۆزىنىڭ بىر سىڭلىسىنىڭ بارلىقىنى ئېيتقانىدى، مانا شياۋ ۋاڭنىڭ ئاپىسىمۇ كەپتۇ، بىز بۇنىڭدىن كېيىن ئىزدىشىپ، تۇغقان بولۇپ ئۆتىمىز، دېدى ئامىنە مۇھەممەدنىياز ياڭ ئەيلەننىڭ قولىنى چىڭ تۇتۇپ تۇرۇپ.
</S>
<S ID=67602>
 رەيھان قاسىم پائالىيەت ئاخىرىدا مۇنداق دېدى: بۈگۈنكى پائالىيەت ھەقىقەتەن سورۇن ئەھلىگە ئۆزگىچە خۇشاللىق ئاتا قىلدى، دەپ ئويلايمەن، مەن بۇ يىل 77 ياشقا كىردىم، ساخاۋەت ئىشلىرىغا ئارىلىشىۋاتقىنىمغىمۇ 20 يىلدىن ئېشىپتۇ.
</S>
<S ID=67603>
قىزىم چېڭ جىڭيۈەن بەكمۇ ئاق كۆڭۈل، كۆيۈمچان ئايال، ئۇ ساخاۋەت ئىشلىرىغا بەكمۇ قىزىقىدۇ، ئۇنىڭ بۇ روھىدىن سۆيۈنىمەن.
</S>
<S ID=67604>
ئۇنىڭ شىركىتىدە ئاز سانلىق مىللەتتىن بولغان، ئالىي مەكتەپنى پۈتكۈزگەن ياشلار خېلى كۆپ سالماقنى ئىگىلەيدۇ.
</S>
<S ID=67605>
ئۇ مېنىڭ قەلبىمدىكى مىللەتلەر ئىتتىپاقلىقى ئۈلگىسى.
</S>
</TEXT>
/BODY
/DOC