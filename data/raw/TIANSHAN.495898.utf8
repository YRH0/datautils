<DOC>
<DOCID>TIANSHAN.495898</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-02-04 16:06:52</DATE>
</HEADER>
<BODY>
<HEADLINE>
<S ID=9408>
خەلق پۇلىنىڭ كۇرسى داۋاملىق چۈشەمدۇ ؟
</S>
</HEADLINE>
<TEXT>
<S ID=9409>
    خوجائەخمەت نىياز
</S>
<S ID=9410>
   يېڭى يىل كىرگەندىن بۇيان خەلق پۇلىنىڭ ئامېرىكا دوللىرىغا بولغان كۇرسى ئۇدا تۆۋەنلەپ بەش يىلدىن بۇيانقى ئەڭ تۆۋەن چەككە چۈشتى.
</S>
<S ID=9411>
بۇنىڭ بىلەن ئەل ئارىسىدا خەلق پۇلىنى ئامېرىكا دوللىرىغا ئالماشتۇرۇش قىزغىنلىقى كۆتۈرۈلدى.
</S>
<S ID=9412>
ئۈرۈمچىدىكى قىسمەن بانكىلاردىن ئىگىلىشىمچە، يېقىنقى بىر مەزگىلدە ئامېرىكا دوللىرى ئالماشتۇرىدىغانلار ۋە ئامېرىكا دوللىرى ھېسابىدىكى روزغارچىلىق مەھسۇلاتلىرىنى سۈرۈشتۈرىدىغانلار بۇلتۇرقى ئوخشاش مەزگىلدىكىدىن %50 ئەتراپىدا كۆپ بولغان.
</S>
<S ID=9413>
    ئۇنداقتا، خەلق پۇلى كۇرسىنىڭ تۆۋەنلىشىنى قانداق چۈشىنىش كېرەك؟
</S>
<S ID=9414>
خەلق پۇلىنى ئامېرىكا دوللىرىغا ئالماشتۇرۇپ تاشقى پېرېۋوت سودىسى قىلىش ياكى بانكىغا ئامانەت قويۇش، ئامېرىكا دوللىرى ھېسابىدىكى روزغارچىلىق مەھسۇلاتلىرىغا مەبلەغ سېلىش ئارقىلىق خەلق پۇلىنىڭ قىممىتىنى ساقلاش، قىممىتىنى ئاشۇرۇش مەقسىتىگە يەتكىلى بولامدۇ؟
</S>
<S ID=9415>
    جۇڭگو بانكىسىنىڭ شىنجاڭ شۆبىسى مەبلەغ بۆلۈمىنىڭ بازار تەھلىلچىسى ئەسقەر جاپپار خەلق پۇلى كۇرسىنىڭ بۇ قېتىمقى تۆۋەنلىشى ھەققىدە توختىلىپ مۇنداق دېدى: پېرېۋوت نىسبىتى بىر خىل پۇلنىڭ يەنە بىر خىل پۇل بىلەن ئىپادىلىنىدىغان باھاسىدۇر.
</S>
<S ID=9416>
دۆلەتلەر ئوتتۇرىسىدىكى سىياسىي، ئىقتىساد ۋە مەدەنىيەت ئالماشتۇرۇشنىڭ ھەر قايسى تەرەققىيات باسقۇچلىرىدا تۈرلۈك ئامىللارنىڭ تەسىرىدە قىممەت ۋاسىتىسى ھېسابلىنىدىغان پۇل سۇبيېكتىنىڭ قىممىتىدە مۇئەييەن تەۋرىنىش بولۇپ تۇرىدۇ.
</S>
<S ID=9417>
دۆلىتىمىز ئىقتىسادىنىڭ ئون نەچچە يىلدىن بۇيانقى تېز سۈرئەتتە ئېشىشتىن يېڭى نورماللىققا يۈزلىنىشى، بولۇپمۇ جۇڭگو خەلق بانكىسىنىڭ 2015 – يىلى 11 – ئاۋغۇست خەلق پۇلىنىڭ ئامېرىكا دوللىرىغا بولغان يېڭى پېرېۋوت باھا ئۆلچىمىنى ئېلان قىلىشى، خەلقئارا پۇل فوندى تەشكىلاتىنىڭ 2015 – يىلى 30 – نويابىر خەلق پۇلىنى ئالاھىدە پۇل ئېلىش ھوقۇقى (SDR) دائىرىسىگە كىرگۈزۈشنى تەستىقلىغانلىقى ۋە ئامېرىكا فېدېراتسىيە ئېھتىيات كومىتېتىنىڭ 2015 – يىلى 17 – دېكابىر ئۆسۈم نىسبىتىنى ئۆستۈرۈشنى ئېلان قىلىشىدەك ئىسلاھات تەدبىرلىرىنىڭ تەسىرىدە خەلق پۇلىنىڭ ئامېرىكا دوللىرىغا بولغان كۇرسى نورماللىق ئىچىدە تەدرىجىي ئاجىزلاپ، 2015 – يىلى 10 – ئاۋغۇستتىكى 6.1162 يۈەندىن 2016 – يىلى 3 – فېۋرالدىكى 6.5537 يۈەنگە چۈشۈپ، چۈشۈش نىسبىتى %7.2كە يەتتى.
</S>
<S ID=9418>
خەلق پۇلى كۇرسىنىڭ بۇ قېتىمقى چۈشۈشى قىسقا مۇددەتلىك داۋالغۇشلا بولۇپ، ئوتتۇرا، ئۇزاق مۇددەتتىن قارىغاندا يەنىلا نورمال ئەھۋال ھېسابلىنىدۇ.
</S>
<S ID=9419>
شۇڭا خەلق پۇلى كۇرسىنىڭ قىسقا مۇددەتلىك تەۋرىنىشىدىن ئەنسىرەپ، ئۆزىنىڭ ئەمەلىي ئەھۋالى ۋە ئېھتىياجى بىلەن ھېسابلاشماي، قارىغۇلارچە ئېقىمغا ئەگىشىپ، قولىدىكى خەلق پۇلىنى كۆپلەپ ئامېرىكا دوللىرىغا ئالماشتۇرۇشى ھاجەتسىز.
</S>
<S ID=9420>
    خەلق پۇلى بىلەن ئامېرىكا دوللىرى پېرېۋوت نىسبىتىنىڭ ئۆزگىرىشىگە قارىتا، ھەر كىم ئۆزىنىڭ ئەمەلىي ئەھۋالى ۋە مەبلەغ سېلىش، ئىستېمال ئېھتىياجىغا ئاساسەن ئىش كۆرۈشى كېرەك.
</S>
<S ID=9421>
نوقۇل مەبلەغ سېلىش مەقسىتىدە خەلق پۇلى مەبلىغىنى ئامېرىكا دوللىرىغا ئالماشتۇرىدىغانلار تاشقى پېرېۋوت سودىسى قىلسا ياكى ئوتتۇرا، قىسقا مۇددەتلىك ئامېرىكا دوللىرى ھېسابىدىكى روزغارچىلىق مەھسۇلاتىنى سېتىۋالسا، سېلىنما قۇرۇلمىسىنى ئەلالاشتۇرۇپ، خەۋپ – خەتەرنى تارقاقلاشتۇرغىلى بولىدۇ، بىراق كۆڭۈلدىكىدەك پايدىغا ئېرىشەلىشى ناتايىن.
</S>
<S ID=9422>
جۇڭگو بانكىسىنىڭ شىنجاڭ شۆبىسى بايلىق باشقۇرۇش مەركىزىدىن ئىگىلىشىمچە، 2015 – يىلى 4 – پەسىلدىن بۇيان بۇ بانكىدا تارقىتىلغان ئامېرىكا دوللىرى ھېسابىدىكى روزغارچىلىق مەھسۇلاتلىرىنىڭ سانى ۋە كۈتۈلمە پايدىسى تەدرىجىي تۆۋەنلىگەن، يەنى 2015 – يىلى 9 – ئايدا 16 خىل مەھسۇلات سېتىلىپ يىللىق كۈتۈلمە پايدىسى %1.5 بولغان بولسا، 12 – ئايدا 14 خىل مەھسۇلات سېتىلىپ، يىللىق كۈتۈلمە پايدىسى %1.15 بولغان.
</S>
<S ID=9423>
2016 – يىلى 4 – يانۋاردىن 3 – فېۋرالغىچە جەمئىي 12 خىل مەھسۇلات سېتىلغان، بىر يىللىق كۈتۈلمە پايدىسى %1.15 بولۇپ، 2015 – يىلى 1 – ئايدىكىدىن 0.05 پوئېنت تۆۋەنلىگەن.
</S>
<S ID=9424>
بىر يىللىق مۇددەتتىكى ئامېرىكا دوللىرى ئامانىتىنىڭ ئۆسۈم نىسبىتى %0.75 بولۇپ، ئوخشاش مۇددەتتىكى خەلق پۇلى ئامانىتىنىڭ ئۆسۈم نىسبىتىدىن %1 تۆۋەن، ئامېرىكا دوللىرى ھېسابىدىكى روزغارچىلىق مەھسۇلاتلىرىنىڭ پايدا نىسبىتىمۇ ئوخشاش مۇددەتتىكى خەلق پۇلى ھېسابىدىكى روزغارچىلىق مەھسۇلاتلىرىنىڭ پايدا نىسبىتىدىن تەخمىنەن %3 تۆۋەنكەن.
</S>
<S ID=9425>
تاشقى پېرېۋوت سودىسىنىڭ خەۋپ – خەتىرى بىر قەدەر يۇقىرى بولۇپ، ئۇ مۇئەييەن ئەمەلىي كۈچى بار، خەۋپ – خەتەرگە بەرداشلىق بېرەلەيدىغان، پېرېۋوت بازىرى ئۆزگىرىشىگە توغرا ھۆكۈم قىلىش ئىقتىدارىغا ئىگە مەبلەغ سالغۇچىلارغا مۇۋاپىق كېلىدۇ.
</S>
<S ID=9426>
بۇنداق ئەھۋالدا خەلق پۇلىنى ئامېرىكا دوللىرىغا ئالماشتۇرۇپ بانكىغا ئامانەت قويۇش، تاشقى پېرېۋوت سودىسى قىلىش ياكى ئامېرىكا دوللىرى ھېسابىدىكى روزغارچىلىق مەھسۇلاتلىرىنى سېتىۋېلىش ئارقىلىق مەبلەغنىڭ قىممىتىنى ساقلاش، قىممىتىنى ئاشۇرۇش مەقسىتىگە يەتكىلى بولمايدۇ.
</S>
<S ID=9427>
شۈبھىسىزكى، بۇ ئاقىلانە مەبلەغ سېلىش ئۇسۇلى ھېسابلانمايدۇ.
</S>
<S ID=9428>
    ئەسقەر جاپپار مۇنداق دېدى: مەبلەغ سېلىشتا ئاقىلانە بولۇش، پېرېۋوت نىسبىتىنىڭ ئۆزگىرىشىگە ھەر ۋاقىت دىققەت قىلىش، خەلق پۇلى مەبلىغىنى قارىغۇلارچە كۆپ مىقداردا ئامېرىكا دوللىرىغا ئالماشتۇرۇۋالماسلىق كېرەك.
</S>
<S ID=9429>
ھازىرقى پېرېۋوت نىسبىتى ۋە ئۆسۈم نىسبىتىدىن قارىغاندا ئامېرىكا دوللىرى ھېسابىدىكى روزغارچىلىق مەھسۇلاتلىرىنىڭ پايدىسى ئوخشاش مۇددەتتىكى خەلق پۇلى ئامانىتى ۋە خەلق پۇلى ھېسابىدىكى روزغارچىلىق مەھسۇلاتىنىڭ پايدىسىدىن خېلىلا تۆۋەن بولۇپ، ھازىرچە ئامېرىكا دوللىرىغا جىددىي ئېھتىياجى بولمىسا ئېقىمغا ئەگىشىپ كۆپلەپ ئامېرىكا دوللىرى سېتىۋېلىشنىڭ ھاجىتى يوق.
</S>
<S ID=9430>
    خەلق پۇلى پېرېۋوت نىسبىتىنىڭ 2016 – يىلىدىكى يۈزلىنىشى ھەققىدە ئەسقەر جاپپار مۇنداق دېدى: ھەر قانداق بىر دۆلەتنىڭ پۇل پېرېۋوت نىسبىتى مۇقەررەر ھالدا ‹‹تەدرىجىي ئۆسۈش قوش يۆنىلىشلىك تەۋرىنىش ئاساسىي جەھەتتىن تۇراقلىشىش››تىن ئىبارەت تەرەققىيات جەريانىنى بېسىپ ئۆتىدۇ.
</S>
<S ID=9431>
يېقىنقى بەش يىلدىن بۇيان خەلق پۇلىنىڭ ئامېرىكا دوللىرىغا بولغان پېرېۋوت نىسبىتىنىڭ يىللىق تەۋرىنىش نىسبىتى %5 ئەتراپىدا بولۇپ كەلدى.
</S>
<S ID=9432>
نۆۋەتتىكى ئىچكى – تاشقى سىياسىي، ئىقتىسادىي ۋەزىيەتتىن قارىغاندا، خەلق پۇلىنىڭ پېرېۋوت نىسبىتى قوش يۆنىلىشلىك تەۋرىنىش ئاساسىدا ئاۋۋال تەدرىجىي تۆۋەنلەپ، ئاندىن تۇراقلىشىشى مۇمكىن.
</S>
<S ID=9433>
شۇڭا، ئامېرىكا دوللىرى ئىستېمالچىلىرى ياكى مەبلەغ سالغۇچىلار قارىغۇلارچە ئېقىمغا ئەگىشىشتىن ساقلىنىشى، سېلىنما قۇرۇلمىسىنى مۇۋاپىق تەڭشەپ، خەۋپ – خەتەرنىڭ ئالدىنى ئېلىشتا ئاقىلانە تەدبىر كۆرۈشى كېرەك.
</S>
</TEXT>
/BODY
/DOC