<DOC>
<DOCID>TIANSHAN.503874</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-03-01 19:20:56</DATE>
</HEADER>
<BODY>
<HEADLINE>
<S ID=17130>
‹‹ئىللىق تام››دىكى ئىللىقلىق
</S>
</HEADLINE>
<TEXT>
<S ID=17131>
  رەناگۈل خۇدابەردى
</S>
<S ID=17132>
   يېقىنقى يىللاردىن بۇيان ئەتراپىمىزدا ھەر خىل ئۇسۇللار بىلەن نامرات ئائىلىلەرگە ئىللىقلىق يەتكۈزىدىغان ئىش – پائالىيەتلەر كۈندىن – كۈنگە كۆپىيىۋاتىدۇ.
</S>
<S ID=17133>
مەسىلەن: ‹‹مېھىر – مۇھەببەت كىيىم ئىشكاپى›› فوندى ئارقىلىق چەت، يىراق، نامرات رايونلاردىكى ئوقۇغۇچىلارغا كىيىم – كېچەك ئىئانە قىلىش، ‹‹مېھىر – شەپقەت يەتكۈزۈش تاللا بازىرى››غا ئوخشاش تاللا بازارلار ئارقىلىق تازىلىق ئىشچىلىرىغا ئىللىقلىق يەتكۈزۈشكە ئوخشاش ساخاۋەت ئىشلىرىنىڭ ئۈنۈمى كۆرۈنەرلىك بولۇۋاتىدۇ.
</S>
<S ID=17134>
بىر نەچچە ئاينىڭ ئالدىدا ئۈندىداردا تارقالغان چەت ئەللەردە كىشىلەر كوچىلارغا كىيىم ئاسقۇلىرىنى ئورنىتىپ، بۇ ئاسقۇلارغا ئىئانە قىلماقچى بولغان كىيىم – كېچەكلەرنى ئېسىپ قويىدىغانلىقى، بۇنداق كىيىم ئاسقۇلارنىڭ ئاستىغا ‹‹ئېھتىياجىڭىز بولسا ئېلىڭ، ئېھتىياجىڭىز بولمىسا ئېسىڭ›› دېگەن خەتلەرنىڭ يېزىلىدىغانلىقى توغرىسىدىكى ئۇچۇر ئارىمىزدا بىر مەھەل قىزغىن پاراڭ تېمىسى بولۇپ قالغانىدى.
</S>
<S ID=17135>
يېقىندا خوتەن، تۇرپان، ئۈرۈمچى شەھەرلىرىدىمۇ مۇشۇنداق كىيىم ئاسقۇلار پەيدا بولۇپ، بۇ كىيىم ئاسقۇ ئېسىلغان تام ‹‹ئىللىق تام›› دەپ ئاتالدى.
</S>
<S ID=17136>
   ھەپتە – ئون كۈننىڭ ئالدىدا ئۈرۈمچى شەھىرىدە نۇرشاھ نۇرئەلى قاتارلىق ئۈچ پىدائىينىڭ مۇشۇنداق جامائەت پاراۋانلىقى پائالىيىتىنى تەشەببۇس قىلىپ، تەڭرىتاغ رايونىنىڭ ‹‹باھار›› يولىدىكى شېنچېن مەھەللىسىدە كىيىم ئاسقۇ ياساپ ‹‹ئىللىق تام›› تەسسىس قىلغانلىقىنى ئاڭلاپ، بۇ تامغا ئېھتىياجىمىزدىن قالغان بىرنەچچە قۇر كىيىمنى ئېسىپ قويۇش مەقسىتىدە، بۇ يەرگە كەلگەنىدىم.
</S>
<S ID=17137>
بۇ يەردىكى كىيىم ئاسقۇغا ئېسىلغان كىيىملەر پاتماي قالغان بولۇپ، كىيىملەرنىڭ ئارىسىدا يېپيېڭى كىيىملەرمۇ بار ئىدى.
</S>
<S ID=17138>
‹‹جىنكۈن››مەھەللىسىدىن بۇ يەرگە بىر سومكا كىيىمنى كۆتۈرۈپ كەلگەن گۈلزار خانىم مۇنداق دېدى: بۇ تام ھەقىقەتەن ئىللىق تام ئىكەن.
</S>
<S ID=17139>
ئىككى كۈن بولدى، بۇ يەرگە كېلىۋاتىمەن، ئۆيىمىزدە ئارتۇقچە كىيىملەر دائىم يىغىلىپ قالىدۇ، بۇ كىيىملەرنى بۇ يەرگە ئېسىپ قويۇپ، ھاجەتمەنلەرنىڭ ئىلىپ ماڭغانلىقىنى كۆرگەندە بەك خۇش بولدۇم، مەن بۇ تامنىڭ ئورنىنى قوشنىلىرىمغىمۇ دەپ بەردىم، ئۇلارمۇ بۇ يەرگە كېلىدىغان بولدى.
</S>
<S ID=17140>
   50ياشتىن ھالقىغان تازىلىق ئىشچىسى ھەلىمە ئۆمەر بۇ كىيىم ئاسقۇدىن ئۆزى ۋە بالىسىغا مۇۋاپىق كېلىدىغان كىيىمنى تارتىنغان ھالدا ئالغاندىن كېيىن: بىزنىڭ ئائىلە ئەھۋالىمىز تازا ياخشى بولمىغاچقا، بالىلىرىمغا دائىم يېڭى كىيىم ئېلىپ بېرەلمەيمەن.
</S>
<S ID=17141>
بۇ كىيىملەر ئۆزىمىز سېتىۋالغان كىيىمدىنمۇ ئىللىق بىلىنىدۇ، چۈنكى بۇ كىيىملەرگە باشقىلارنىڭ مېھىر – مۇھەببىتى سىڭگەن.
</S>
<S ID=17142>
ئوغلۇم بۇ يەردىن ئاپارغان كىيىملەرنى كىيگەندە تىرىشىپ ئوقۇپ، چوڭ بولغاندا باشقىلارغىمۇ ئۆزىنىڭ قولىدىن كېلىشىچە ياردەم قىلىدىغانلىقىنى ئېيتتى، دېدى.
</S>
<S ID=17143>
   مېھىر – شەپقەتنىڭ ئۆلچىمى بولمايدۇ. باشقىلارغا پۇل ياردەم قىلالمىساق، ئۆزىمىزدىن ئاشقان يېڭى، پاكىز كىيىم – كېچەكلىرىمىز، تۇرمۇش بۇيۇملىرىمىزنى ئېھتىياجى بارلارغا ياردەم قىلساق، بۇمۇ بىر خىل ئىللىقلىق يەتكۈزۈش ھېسابلىنىدۇ.
</S>
<S ID=17144>
ئۆيىمىزدە ھاجىتىمىزدىن ئېشىنىپ تۇرۇپ قېلىۋاتقان نەرسىلىرىمىزنى بەلكىم باشقىلار بازاردىن سېتىۋالاي دېسىمۇ سېتىۋالالماسلىقى مۇمكىن.
</S>
<S ID=17145>
بۇنداق ئائىلىلەر ئەتراپىمىزدا خېلى كۆپ.
</S>
<S ID=17146>
ئۆيىمىزدىكى بۇنداق ئارتۇقچە نەرسە – كېرەكلەر ئىشلىتىلمەي تۇرۇۋەرسە، كۈنلەرنىڭ بىرىدە قىممىتىنى پۈتۈنلەي يوقىتىشى مۇمكىن، بۇ بىر ئىسراپچىلىق.
</S>
<S ID=17147>
شۇڭا ئىشلەتمەيدىغان نەرسىلىرىمىزنى ۋاقتىدا ھاجەتمەنلەرگە يەتكۈزۈپ بەرسەك، بۇنىڭدىن ئۆزىمىزنىڭمۇ، باشقىلارنىڭمۇ قەلبى ئىللىيدۇ.
</S>
<S ID=17148>
‏
</S>
</TEXT>
/BODY
/DOC