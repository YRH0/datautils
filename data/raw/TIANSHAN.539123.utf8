<DOC>
<DOCID>TIANSHAN.539123</DOCID>
<HEADER>
<CLASS>شىنجاڭ</CLASS>
<DATE>2016-08-06 13:00:32</DATE>
</HEADER>
<BODY>
<HEADLINE>
<S ID=37508>
قەشقەر شەھىرىنىڭ شەرقىي شەھەر رايونىدا زامانىۋى يېڭى شەھەر قەد كۆتۈردى
</S>
</HEADLINE>
<TEXT>
<S ID=37509>
    مۇخبىرىمىز مۇيەسسەر ئاباھامىت خەۋەر قىلىدۇ: قەشقەر شەھىرىنىڭ شەرقىي شەھەر رايونىدا ئۆزگىچە سېلىنغان قاتار – قاتار ئىمارەتلەر، بىر – بىرىگە تۇتاشقان كەڭرى ئاسفالت يوللار، يولنىڭ ئىككى قاسنىقىدىكى چىرايلىق گۈل – گىياھ، دەل – دەرەخلەر بۇ يىل كىرگەندىن بۇيان كىشىنىڭ كۆز ئالدىدا گۈزەل زامانىۋى شەھەرنىڭ سۈلكىتىنى نامايان قىلىدىغان بولدى.
</S>
<S ID=37510>
    قەشقەر شەھىرى شەھەرنى كېڭەيتىش ۋە شەھەر تەرەققىياتىنى ئىلگىرى سۈرۈش ئۈچۈن، ئىقتىسادىي تەرەققىيات رايونىنى قەشقەر شەھىرىنىڭ شەرقىي شەھەر رايونى قىلىپ بېكىتتى ھەم ئۇل ئەسلىھەلىرىنى ياخشىلاپ، شەرقىي شەھەر رايونىدا زامانىۋى شەھەر بەرپا قىلدى.
</S>
<S ID=37511>
شەرقىي شەھەر رايونىدا قەشقەر ئىقتىسادىي تەرەققىيات رايونىنىڭ ئۇل ئەسلىھە قۇرۇلۇشىدىكى 12 نۇقتىلىق تۈرنى يولغا قويۇپ، تەرەپ – تەرەپكە تۇتاشقان يوللارنى ياسىدى، ياشلار – ئۆسمۈرلەر پائالىيەت مەركىزىنى قۇردى ھەم يورۇتۇش، كۆكەرتىش قۇرۇلۇشلىرىنى تاماملاپ، شەرقىي شەھەر رايونىنىڭ ئاساسىي قۇرۇلمىسىنى شەكىللەندۈردى.
</S>
<S ID=37512>
    شەرقىي شەھەر رايونىدىكى ‹‹تۆت پەسىل›› چۆلدە بوستان مىللىيچە يېمەك – ئىچمەك ئىستىراھەت باغچىسى جەنۇبىي شىنجاڭ بويىچە ئەڭ چوڭ ئۆي ئىچى ئىستىراھەت باغچىسى بولۇپ، ئومۇمىي كۆلىمى 11 مىڭ 400 كىۋادرات مېتىر كېلىدۇ، بۇ باغچىدا يىل بويى تۆت پەسىلنىڭ ھەممىسىنى كۆرگىلى بولىدۇ.
</S>
<S ID=37513>
جەنۇبىي جۇڭگونىڭ دەل – دەرەخلىرى ۋە مېۋىلىرى ئىچكىرى ئۆلكىلەرگە بېرىپ باقمىغانلارغا ھۇزۇر بېغىشلايدۇ ۋە سالقىنلىق ئاتا قىلىدۇ.
</S>
<S ID=37514>
ئىستىراھەت باغچىسى 2015 – يىلى 4 – ئايدا ئېچىلغاندىن بۇيان قەشقەر شەھىرىنىڭ شەرقىي شەھەر رايونى تەرەققىياتىدىكى يارقىن نۇقتا بولۇپ قالدى.
</S>
<S ID=37515>
ئۇنىڭدىن باشقا 2 مىليارد 500 مىليون يۈەن مەبلەغ سېلىنىدىغان ئېكولوگىيە باغچىسى، تەنتەربىيە مەركىزى، يول قۇرۇلۇشى قاتارلىق تۈرلەرمۇ ئوڭۇشلۇق يولغا قويۇلۇپ، يېقىن كەلگۈسىدە تۇرالغۇ، مەكتەپ، خىزمەت بىناسى، سودا رايونى، كۆڭۈل ئېچىش سورۇنلىرى بىر گەۋدىلەشكەن زامانىۋى يېڭى شەھەر بەرپا قىلىشقا پۇختا ئاساس سېلىندى.
</S>
<S ID=37516>
‏
</S>
</TEXT>
/BODY
/DOC