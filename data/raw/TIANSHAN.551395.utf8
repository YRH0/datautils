<DOC>
<DOCID>TIANSHAN.551395</DOCID>
<HEADER>
<CLASS>شىنجاڭ</CLASS>
<DATE>2016-09-22 12:08:36</DATE>
</HEADER>
<BODY>
<HEADLINE>
<S ID=49814>
جايلار نۇقتىلىق تۈر، ئالاھىدە مەھسۇلاتلىرىنى دۇنياغا يۈزلەندۈرۈش ئۈچۈن تىرىشماقتا
</S>
</HEADLINE>
<TEXT>
<S ID=49815>
   ۋاڭ يۇڭفېي، چېن چياڭۋېي، ياڭ جيې، گەي يۇجۈن، ما يىنىڭ، شيا چىڭ، جاڭ يەنلى، ئىختىيارىي مۇخبىرىمىز لى لىڭ خەۋەر قىلىدۇ: ئىلى ئوبلاستىنىڭ سەرخىل ساياھەت لىنىيەسى، بۈگۈر ناھىيەسىنىڭ ئالاھىدە كىچىك ئاق ئۆرۈكى، بەييىن شەھىرىنىڭ بىيولوگىيەلىك مەھسۇلاتلىرى...
</S>
<S ID=49816>
جۇڭگوئاسىيا – ياۋروپا كۆرگەزمىسى ئېچىلىشنىڭ ئالدى – كەينىدىكى بۇ بىر نەچچە كۈندە، ئاپتونوم رايونىمىزدىكى ھەرقايسى جايلار، ھەرقايسى ئۆلكە، شەھەرلەر بەس – بەستە ئالاھىدە مەھسۇلاتلىرىنى تونۇشتۇردى.
</S>
<S ID=49817>
   5 – نۆۋەتلىك جۇڭگوئاسىيا – ياۋروپا كۆرگەزمىسىگە قاتناشقان شەنشى ۋەكىللەر ئۆمىكى 20 – سېنتەبىر چۈشتىن كېيىن ‹‹بىر بەلباغ، بىر يول›› قۇرۇلۇشى ھەمكارلىقىنى ئىلگىرى سۈرۈش يىغىنى ئۆتكۈزدى.
</S>
<S ID=49818>
شەنشى ۋەكىللەر ئۆمىكىنىڭ باشلىقى، شەنشى ئۆلكىلىك خەلق ھۆكۈمىتىنىڭ مۇئاۋىن باش كاتىپى جاڭ شياۋنىڭ مۇنداق دېدى: ‹‹2015 – يىلىنىڭ ئاخىرىغا قەدەر، شەنشى ئۆلكىسىنىڭ ئوتتۇرا ئاسىيادا نۇقتىلىق تۈرلەرگە سالغان مەبلىغى جەمئىي 649 مىليون دوللاردىن ئاشتى.
</S>
<S ID=49819>
بۇ تۈرلەر نېفىت – خىمىيە سانائىتى، ئېنېرگىيە، قېزىلما بايلىقنى ئېچىش ۋە قۇرۇلۇش ماتېرىياللىرى قاتارلىق ساھەلەرگە چېتىلغان بولۇپ، ھەمكارلاشقان تۈر 100دىن ئاشتى.
</S>
<S ID=49820>
دۆلىتىمىزنىڭ <بىر بەلباغ، بىر يول> ئىستراتېگىيەسىنى ئىلگىرى سۈرۈشىگە ئەگىشىپ، جۇڭگونىڭ غەربىي قىسىم رايونلىرى، بولۇپمۇ شەنشى ئۆلكىسىنىڭ ئېچىۋېتىش ۋەزىيىتىدە چوڭقۇر ئۆزگىرىش بولدى.
</S>
<S ID=49821>
شەنشى ئۆلكىسى شىنجاڭغا ئوخشاشلا غەربىي رايونغا جايلاشقان، ئىككى تەرەپنىڭ ئالماشتۇرۇش ۋە ھەمكارلىققا ئەھمىيەت بېرىپ، رايوننىڭ ئىقتىسادىي ھەمكارلىق تەرەققىيات پىلانىنى ئورتاق پىلانلاشنى ئۈمىد قىلىمىز››.
</S>
<S ID=49822>
   خېنەن ئۆلكىسى 20 – سېنتەبىر چۈشتىن كېيىن ‹‹بىر بەلباغ، بىر يول›› قۇرۇلۇشىنى تونۇشتۇرۇش يىغىنى ۋە سودا ھەمكارلىق تۈرلىرىنى ئىمزالاش مۇراسىمى ئۆتكۈزۈپ، جەمئىي 70 تۈر ئىمزالىدى.
</S>
<S ID=49823>
خېنەن ئۆلكىلىك سودا ئىشلىرى نازارىتىنىڭ نازىرى جياۋ جىڭسېن مۇنداق دېدى: ‹‹خېنەن ئۆلكىسى يېقىنقى يىللاردىن بۇيان دۆلەتنىڭ <ئوتتۇرا جۇڭگو رايونىنى قۇدرەت تاپقۇزۇش> پۇرسىتىنى چىڭ تۇتۇپ، <بىر بەلباغ، بىر يول> بويىدىكى دۆلەتلەر ۋە دۆلىتىمىزنىڭ غەربىي قىسمىدىكى ئۆلكە، ئاپتونوم رايونلار بىلەن بولغان ھەر تەرەپلىمە ھەمكارلىقنى كۈچەيتتى.
</S>
<S ID=49824>
خېنەن بىلەن شىنجاڭنىڭ ھەمكارلىق تۈرى 20دىن ئاشىدۇ؛ سىرتقا يۈزلەنگەن تۈردىن 11ى بار، ئاساسلىقى قىرغىزىستان، قازاقىستان قاتارلىق <بىر بەلباغ، بىر يول> بويىدىكى دۆلەتلەرگە مەركەزلەشكەن››.
</S>
<S ID=49825>
   گەنسۇ ئۆلكىسى(بەييىن شەھىرى) 20 – سېنتەبىر ئۈرۈمچىدە مۇھىتقا مەبلەغ سېلىشنى تونۇشتۇرۇش يىغىنى ئۆتكۈزدى.
</S>
<S ID=49826>
گەنسۇ ئۆلكىلىك خەلق قۇرۇلتىيى دائىمىي كومىتېتىنىڭ مۇئاۋىن مۇدىرى جۇ دومىڭ مۇنداق دېدى: ‹‹بۇ يىل بەييىن شەھىرى <ئەلالىرى ئىچىدىن تېخىمۇ ئەلالىرىنى تاللاش> پىرىنسىپىغا ئاساسەن، 260 نەچچە خىل مەھسۇلات ئىچىدىن رەڭلىك مېتال، خىمىيە سانائىتى، جابدۇق ياسىمىچىلىقى، ئالاھىدە دېھقانچىلىق مەھسۇلاتلىرى، مەدەنىيەت ساياھىتى، بىيولوگىيەلىك مەھسۇلات قاتارلىق ئالتە چوڭ تۈردىكى 100 نەچچە خىل داڭلىق، ئالاھىدە مەھسۇلاتنى تاللاپ كۆرگەزمىگە قاتناشتۇردى.
</S>
<S ID=49827>
جۇڭگوئاسىيا – ياۋروپا كۆرگەزمىسى سۇپىسىدىن پايدىلىنىپ بەييىن شەھىرىنىڭ مەبلەغ سېلىش مۇھىتى، نۇقتىلىق تۈرلىرى، ئالاھىدە مەھسۇلاتلىرىنى تونۇشتۇرۇپ، شىنجاڭ بىلەن، شۇنداقلا ئوتتۇرا ئاسىيا، شەرقىي ياۋروپا دۆلەتلىرى بىلەن ئۈنۈملۈك ھەمكارلىقنى ئىلگىرى سۈرىمىز››.
</S>
<S ID=49828>
   ئىلى ئوبلاستى 20 – سېنتەبىر چۈشتىن كېيىن خەلقئارا ساياھەت جىلغىسى ساياھىتىنى تونۇشتۇرۇش يىغىنى ئۆتكۈزدى.
</S>
<S ID=49829>
ھازىر ئىلى ئوبلاستى تەۋەسىدە A دەرىجىلىك مەنزىرە رايونىدىن 35ى، يۇلتۇز دەرىجىلىك مېھمانسارايدىن 55ى، ساياھەت كوپىراتىپىدىن 60ى، S دەرىجىلىك چاڭغا تېيىلىش مەيدانىدىن توققۇزى، يۇلتۇز دەرىجىلىك سەھرا ئارامگاھىدىن 350ى، ساياھەت تاۋارلىرى كارخانىسىدىن 125ى بار.
</S>
<S ID=49830>
2015 – يىلى ئىلى ئوبلاستىنىڭ ساياھەت كىرىمى 11 مىليارد 552 مىليون يۈەنگە يېتىپ، بۇلتۇرقى ئوخشاش مەزگىلدىكىدىن %65.01، ساياھەتچى 14 مىليون 62 مىڭ 700 ئادەم (قېتىم)گە يېتىپ، %84.89 ئاشتى.
</S>
<S ID=49831>
ئىلى ئوبلاستى دۆلەتنىڭ ساياھەت ئۇنىۋېرسال يۈرۈشلۈك ئىسلاھاتى تەجرىبە رايونى بولۇشقا ئاكتىپلىق بىلەن ئىلتىماس قىلىپ، ئىلى خەلقئارا ساياھەت جىلغىسى قۇرۇلۇشىنى دۆلەت ئىستراتېگىيەسىگە كىرگۈزۈش ئۈچۈن تىرىشىدۇ.
</S>
<S ID=49832>
   سانجى ئوبلاستى 17 – سېنتەبىردىن 18 – سېنتەبىرگىچە ‹‹ماركىنى نامايان قىلىش، تىپنى ئۆزگەرتىشنى ئىلگىرى سۈرۈش، بازار ئېچىش››نى ئاساسىي تېما قىلغان 2016 – يىللىق تۇنجى نۆۋەتلىك ئالاھىدە، يېڭى مەھسۇلاتلار كۆرگەزمىسىدە بىرىنچى، ئىككىنچى، ئۈچىنچى كەسىپ مەھسۇلاتلىرىدىن جەمئىي 2200 خىلدىن كۆپرەكنى كۆرگەزمە قىلدى، مەھسۇلاتلىرى ماشىنىسازلىق، خىمىيە سانائىتى قاتارلىق ئون نەچچە كەسىپ ۋە ساھەگە چېتىلدى.
</S>
<S ID=49833>
   بۈگۈر ناھىيەسى 19 – سېنتەبىر چۈشتىن بۇرۇن ئۈرۈمچىدە ئاخبارات ئېلان قىلىش يىغىنى ئۆتكۈزدى.
</S>
<S ID=49834>
بۈگۈر ناھىيەلىك پارتكومنىڭ مۇئاۋىن شۇجىسى تاڭ پىڭ تونۇشتۇرۇپ مۇنداق دېدى: بۈگۈر ناھىيەسىنىڭ ‹‹ئاشلىق ئامبىرى››، ‹‹مېۋە – چىۋە يۇرتى›› دېگەن نامى بار، ناھىيە تەۋەسىدە ئۆرۈك، نەشپۈت، ئالما، ئۈزۈم، ئانار قاتارلىق 16 خىل مېۋە، 200 نەچچە خىل سورت بار، باغ – ئورمان كۆلىمى 256 مىڭ 900 موغا يېتىدۇ، ھازىر 210 مىڭ مولۇق كىچىك ئاق ئۆرۈك بازىسى بەرپا قىلىندى، دۆلەت ئورمانچىلىق ئىدارىسى بۈگۈرگە ‹‹جۇڭگودىكى ئاق ئۆرۈك ماكانى›› دەپ نام بەردى.
</S>
<S ID=49835>
بۇ قېتىم بۈگۈردىكى تۆت ئاق ئۆرۈك پىششىقلاش كارخانىسى جۇڭگو ئاسىيا – ياۋروپا كۆرگەزمىسىگە قاتنىشىپ، ئۆرۈك قىيامى، ئاق ئۆرۈك ئىچىملىكى، ئۆرۈك ھارىقى، ئۆرۈك سىركىسى قاتارلىق ئون نەچچە خىل ئۆرۈك مەھسۇلاتىنى تونۇشتۇردى.
</S>
<S ID=49836>
   5 – نۆۋەتلىك جۇڭگو ئاسىيا – ياۋروپا كۆرگەزمىسى مەزگىلىدە، لوپنۇر ناھىيەسى نۇقتىلىق ھالدا پاختا توقۇمىچىلىق ۋە كىيىم – كېچەك مەھسۇلاتلىرى، ئالقات، شۇنداقلا تەيۋەندىن كىرگۈزۈلگەن ھايمانتۇس قاتارلىقلارنى تونۇشتۇردى.
</S>
<S ID=49837>
‏
</S>
</TEXT>
/BODY
/DOC