<DOC>
<DOCID>TIANSHAN.564468</DOCID>
<HEADER>
<CLASS>ئۈرۈمچى</CLASS>
<DATE>2016-11-13 13:10:48</DATE>
</HEADER>
<BODY>
<HEADLINE>
<S ID=58730>
ئۈرۈمچى يېڭى ۋوگزالى ساياھەتنى تەرەققىي قىلدۇرۇشقا تۈرتكە بولىدۇ
</S>
</HEADLINE>
<TEXT>
<S ID=58731>
    ۋاڭ سىچاۋ
</S>
<S ID=58732>
     ئۈرۈمچى يۇقىرى سۈرئەتلىك تۆمۈريول يېڭى ۋوگزالى 8 – ئاينىڭ باشلىرى رەسمىي ئىشقا كىرىشتۈرۈلگەندىن بۇيان، شىنجاڭ بويىچە ئەڭ چوڭ ئۇنىۋېرسال قاتناش تۈگۈنى بولۇش سۈپىتى بىلەن ئوينىغان رولى كۈنسايىن گەۋدىلەنمەكتە.
</S>
<S ID=58733>
1 – ئۆكتەبىردىن ئىلگىرى شىمالىي شىنجاڭغا قاتنايدىغان پويىزلارنىڭ ھەممىسى يېڭى ۋوگزالدىن قاتنايدىغان بولغاندىن كېيىن، يولۇچىلارنىڭ كۈندىلىك ئوتتۇرىچە سانى 18 مىڭ ئادەم (قېتىم)گە يەتتى.
</S>
<S ID=58734>
شۇنىڭ بىلەن بىللە، ۋوگزالنىڭ ئالدىدىكى مەيداننىڭ شىمالىدىكى ‹‹يىپەك يولى ئىقتىساد بەلبېغىدىكى ساياھەتچىلەر مەركىزى››نىڭ قۇرۇلۇشىمۇ تېزلىتىلدى، 2017 – يىلى بۇ مەركەز پۈتكەندىن كېيىن، يېڭى ۋوگزال بىلەن ساياھەتچىلەر مەركىزىنىڭ شىنجاڭنىڭ ساياھەتچىلىكىنى تەرەققىي قىلدۇرۇشقا زور تۈرتكە بولىدىغانلىقىدا شەك يوق.
</S>
<S ID=58735>
    ئاپتونوم رايونلۇق ساياھەت ئىدارىسىنىڭ مەسئۇلى مۇنداق دېدى: يېڭى ۋوگزالنىڭ ئىشقا كىرىشتۈرۈلۈشى شىنجاڭنى ‹‹يىپەك يولى ئىقتىساد بەلبېغىدىكى يادرولۇق رايون›› قىلىپ قۇرۇپ چىقىشتا مۇھىم ئەھمىيەتكە ئىگە، ئۇ نۇرغۇن ساياھەتچىنىڭ شىنجاڭدىكى تۇنجى بېكىتى بولۇپ، شىنجاڭنىڭ ساياھەتچىلىكىنى تەشۋىق قىلىش، شىنجاڭ ساياھەتچىلىكىنىڭ ئوبرازىنى تىكلەشتە مۇھىم رول ئوينايدۇ.
</S>
<S ID=58736>
شۇنىڭ بىلەن بىللە، شىنجاڭ يۇقىرى سۈرئەتلىك تۆمۈريول ۋوگزالى بىلەن ساياھەتچىلەر مەركىزىدىن پايدىلىنىپ، ساياھەتچىلىكنى تېز تەرەققىي قىلدۇرۇشى مۇمكىن.
</S>
<S ID=58737>
    ئۈرۈمچى يېڭى ۋوگزالى ئۈچ قەۋەت بولۇپ، يەر ئۈستى قىسمى پويىز كۈتۈش زالى، ئۇنىڭ ئاستىدا توققۇز تۆمۈريول لىنىيەسى بار، يولۇچىلار پويىز كۈتۈش زالىدىكى بېكەتكە كىرىش يولى بىلەن پويىز سۇپىسىغا چۈشۈپ، ئولتۇرماقچى بولغان دىنامىكىلىق پويىزغا ئولتۇرۇپ يولغا چىقىدۇ.
</S>
<S ID=58738>
يولۇچىلار يەر ئاستىدىكى ئۇزۇنلۇقى 500 مېتىر كېلىدىغان كارىدوردىن مەيداننىڭ جەنۇبى ۋە شىمالىغا بېرىپ، ئاممىۋى ئاپتوبۇس ۋە كىرا ئاپتوموبىلى قاتارلىق قاتناش ۋاسىتىلىرىگە ئولتۇرۇپ ماڭىدۇ، كەلگۈسىدە مېترو بىلەن بىۋاسىتە تۇتاشتۇرۇلىدۇ.
</S>
<S ID=58739>
    مۇلازىمەتنى ياخشى قىلىش ئۈچۈن، ئۈرۈمچى شەھەرلىك قاتناش – تىرانسپورت باشقۇرۇش ئىدارىسى يەنە شەھەر تېز ئاپتوبۇسى ۋە ئاممىۋى تېز ئاپتوبۇسىنى ئۆز ئىچىگە ئالغان ئالتە يولۇچىلار لىنىيەسىنى يېڭى ۋوگزالغا تۇتاشتۇرغان ياكى ئۇنىڭدىن ئۆتكۈزۈپ، يولۇچىلارنىڭ يېڭى ۋوگزالغا ئوڭۇشلۇق بېرىشىغا قولايلىق يارىتىپ بەرگەن.
</S>
<S ID=58740>
    ‹‹بىر بەلباغ، بىر يول›› ئىستراتېگىيەسى يولغا قويۇلغاندىن بۇيان، شىنجاڭدىكى ھەر قايسى تارماقلار پائال ئاۋاز قوشۇپ، دۆلەت ساياھەت ئىدارىسىنىڭ ياردىمى بىلەن شىنجاڭ ‹‹يىپەك يولى ئىقتىساد بەلبېغىدىكى ساياھەتچىلەر مەركىزى›› قۇرۇشنى پىلانلاشقا باشلىغان.
</S>
<S ID=58741>
ۋەھالەنكى، بۇ مەركەز زادى قانچىلىك نەپ بېرىدۇ؟
</S>
<S ID=58742>
بۇ مەركەز قەيەرگە سېلىنسا مۇۋاپىق بولىدۇ؟
</S>
<S ID=58743>
كىشىلەرنىڭ بۇنىڭغا قارىتا قارىشى بىردەك بولمىدى.
</S>
<S ID=58744>
شىنجاڭ ئۇيغۇر ئاپتونوم رايونلۇق ساياھەت ئىدارىسى مۇشۇ ۋەجىدىن مەملىكەت ئىچى – سىرتىدىكى مۇتەخەسسىسلەرنى تەكلىپ قىلىپ، ئۇلاردىن مەسلىھەت سورىدى.
</S>
<S ID=58745>
مۇتەخەسسىسلەر تەكشۈرۈپ تەتقىق قىلىش ئارقىلىق يېڭى ۋوگزالنىڭ ھازىرقى ئورنىنى مۇۋاپىق كۆردى.
</S>
<S ID=58746>
    ئۈرۈمچى شەھەرلىك ساياھەت ئىدارىسى پارتگۇرۇپپىسىنىڭ شۇجىسى جاڭ جياجۇ مۇنداق دېدى: شىنجاڭ يۇقىرى سۈرئەتلىك پويىز دەۋرىگە كىردى.
</S>
<S ID=58747>
كۆپ ساندىكى ساياھەتچىلەر ئۈرۈمچى ۋوگزالىغا كېلىۋاتىدۇ، مەيداننىڭ شىمالىدىكى ساياھەتچىلەر مەركىزى پۈتسە، ساياھەت كوپىراتىپلىرى ۋە ئاپتوموبىل ئىجارە بېرىش كارخانىلىرى بۇ يەرگە ماكانلىشىدۇ.
</S>
<S ID=58748>
كەلگۈسىدە ئۈرۈمچى ساياھەت مەركىزىنىڭ ئىقتىدارىنى ئاشۇرۇپ، ئۇنى خەلقئارا ساياھەت مەنزىلىنىڭ مۇھىم ھالقىسى قىلىدۇ.
</S>
<S ID=58749>
شۇڭا يېڭى ۋوگزالغا ساياھەتچىلەر مەركىزى ۋە ساياھەتچىلەرگە مۇلازىمەت قىلىش ۋەزىپىسى يۈكلەنگەن.
</S>
<S ID=58750>
    ئىقتىساد – تېخنىكا تەرەققىيات رايونى مەدەنىيەت، تەنتەربىيە ۋە ساياھەت ئىدارىسىنىڭ مۇئاۋىن باشلىقى خۇ شۇمەن تونۇشتۇرۇپ مۇنداق دېدى: ساياھەت مۇلازىمىتى تور بېكىتى قۇرۇلۇشىنى تېزلىتىۋاتىمىز.
</S>
<S ID=58751>
2013 – يىلى تەرەققىيات رايونى دۆلەت مۈلكى شىركىتى مەبلەغ سېلىپ، شىنجاڭ ساياھەتكە مەبلەغ سېلىشنى باشقۇرۇش چەكلىك شىركىتىنى رويخەتكە ئالدۇردى، ھازىر بۇ شىركەت ساياھەت مۇلازىمىتى تور بېكىتىنى قۇرۇۋاتىدۇ، بۇ تور بېكىتىنىڭ توردا پۇل تۆلەش ئىقتىدارى بار.
</S>
<S ID=58752>
كەلگۈسىدە ساياھەتچىلەر يېڭى ۋوگزالدا پويىزدىن چۈشۈپلا، قول تېلېفون قاتارلىق ئەقلىي ئىقتىدارلىق تېرمىنال بىلەن تورغا چىقىپ، ياتاق، ئاپتوبۇس بېلىتى ۋە ساياھەت خاتىرە بۇيۇملىرىنى زاكاز قىلالايدۇ.
</S>
<S ID=58753>

</S>
</TEXT>
/BODY
/DOC