<DOC>
<DOCID>TIANSHAN.534416</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-13 12:28:53</DATE>
</HEADER>
<BODY>
<HEADLINE>
<S ID=33079>
موللازادە كەنتىدىكى ئۆزگىرىشلەر
</S>
</HEADLINE>
<TEXT>
<S ID=33080>
مۇيەسسەر ئاباھىمىت
</S>
<S ID=33081>
   قەشقەر شەھىرىنىڭ نەزەرباغ بازىرى يۇقارقى موللازادە كەنتىدە ئولتۇرۇشلۇق ئاسىمگۈل نۇرمۇھەممەت يېقىندا بىردىنلا ئىنتايىن ئالدىراش بولۇپ كەتتى، ئۇ ئۆيىدە ھەر خىل پېچىنە – پىرەنىكلەرنى پىشۇرۇپ، زاكاز بويىچە شەھەر ئىچىدىكى دۇكانلارغا يەتكۈزۈپ بېرەتتى. ئۇ ئائىلە ئايالى بولۇپ، ئىلگىرى ئائىلىسىدىكى بەش جان يولدىشىنىڭ تاپقىنىغا قاراشلىق ئىدى. بۇ كەنتكە ‹‹ئۈچ ئەل›› خىزمىتىگە چۈشكەن ئاپتونوم رايونلۇق ئاياللار بىرلەشمىسىدىكى ئايال كادىرلارنىڭ يېتەكلىشى بىلەن ئۇ پىشۇرۇق پىشۇرۇشنى ئۆگىنىپ، ئائىلە ئىقتىسادىنى ياخشىلاش يولىغا ماڭدى.
</S>
<S ID=33082>
   بۇ خىزمەت گۇرۇپپىسىنىڭ يېتەكلىشى، يول كۆرسىتىشى بىلەن بۇ كەنتتىكى نۇرغۇن ئايال ئىدىيەدە ئازاد بولۇپ، زامانىۋى مەدەنىيەتنى قوبۇل قىلىپ، ئاسىمگۈل نۇرمۇھەممەتدەك ئۆز ئەجىر – مېھنىتى بىلەن تۇرمۇشىنى ياخشىلاش يولىغا ماڭدى.
</S>
<S ID=33083>
   بۇ قېتىم يۇقارقى موللازادە كەنتىگە چۈشكەن ئاپتونوم رايونلۇق ئاياللار بىرلەشمىسىدىكى كادىرلار ئالدىنقى ئىككى تۈركۈم خىزمەت گۇرۇپپىسىدىكى كادىرلارنىڭ تەجرىبىسىدىن ئۆرنەك ئېلىپ، كەنتنىڭ قىياپىتىدە ئۆزگىرىش ياساشنى ئاياللارنىڭ ئىدىيەسىدە ئۆزگىرىش ياساشتىن باشلىدى. ئايال بىر ئائىلىنىڭ گۈلى، ئائىلىنىڭ جان تومۇرى. شۇڭا ئاياللارنىڭ ئائىلىدىكى رولى ئىنتايىن چوڭ. خىزمەت گۇرۇپپىسىدىكىلەر ‹‹گۈزەل كەنت›› قۇرۇشتا ئاياللارنىڭ رولىنىڭ ئىنتايىن چوڭ بولىدىغانلىقىنى ھېس قىلىپ، ئاياللارنى تەربىيەلەش، ئاياللارنى يېتەكلەشنى كۈچەيتتى. ھەر دۈشەنبە كۈنىدىكى دۆلەت بايرىقى چىقىرىش مۇراسىمىغىمۇ ئاياللارنى كۆپلەپ قاتنىشىشقا يېتەكلىدى. بالىلارغا، ئائىلىگە قانداق كۆيۈنۈش، ئائىلىنى قانداق گۈللەندۈرۈش، ‹‹ياخشى ئايال، ياخشى كېلىن، ياخشى قېيىنئانا بولۇش››، مىللىي ئۆرپ – ئادەت، مۇقىملىق، مىللەتلەر ئىتتىپاقلىقى، پاكىزلىق توغرىسىدا لېكسىيە ئۇيۇشتۇرۇپ، ئاياللارنىڭ تونۇشىنى چوڭقۇرلاشتۇردى، شۇنداقلا يەنە مەخسۇس يېتەكچى ئوقۇتقۇچىلارنى تەكلىپ قىلىپ، ئۇلارنى تېز ئۈنۈم بېرىدىغان ھۈنەر – تېخنىكا بىلەن تەربىيەلىدى. خىزمەت گۇرۇپپىسىدىكىلەرنىڭ تەكلىپى بىلەن قەشقەر شەھىرىدىكى يەتتە يېمەك – ئىچمەك شىركىتىدىكىلەر بۇ كەنتكە كېلىپ، پىشۇرۇق پىشۇرۇش تېخنىكىسى يۇقىرى ئون ئايالنى ئۆز شىركىتىگە خىزمەتچىلىككە تاللىدى. بۇ كەنت شەھەرگە يېقىن بولغاچقا، شەھەرنىڭ كېڭىيىشى بىلەن نۇرغۇن دېھقان يەردىن ئايرىلىپ قالغانىدى، شۇڭا ئۇلار ئۇششاق تىجارەتكە تايىنىپ تىرىكچىلىك قىلاتتى، ئاياللار ئاساسەن ئۆيدە بىكار ئولتۇراتتى. خىزمەت گۇرۇپپىسى بۇ كەنتتىكى ئاياللارغا قىلىدىغانغا ئىش تېپىپ بېرىش مەقسىتىدە 150 ئايالنى ئائىلە مۇلازىمىتى، 100 ئايالنى ‹‹خام تاماق›› تەييارلاش بويىچە تەربىيەلىدى. ئىچكىرى ئۆلكىلەردە تىجارەت قىلىپ، كېيىن ئۈرۈمچىدە پوپايكا زاۋۇتى قۇرغان مۇشۇ كەنتلىك بىر كارخانىچى بىلەن ئالاقىلىشىپ، ئۇنىڭ كارخانىسىنى مۇشۇ كەنتكە يۆتكەپ كەلدى.
</S>
<S ID=33084>
   خىزمەت گۇرۇپپىسىدىكى كادىرلار كەنتتىكى ياشلارنىڭ خەنزۇچە ئاساسىنىڭ ئاجىزلىقىنى بىلىپ، خىزمەت گۇرۇپپىسىنىڭ كادىرى دىلبەر پەرھاتنى ياشلارغا خەنزۇ تىلىدىن دەرس ئۆتۈشكە ئورۇنلاشتۇردى. دىلبەر پەرھات ھەر كۈنى كەچتە ئىككى سائەت دەرس ئۆتۈپ، ياشلارنىڭ قىزغىن ئالقىشىغا ئېرىشتى. ئىلگىرى خەنزۇ تىلى ئاساسىنىڭ ئاجىزلىقى سەۋەبلىك تىجارەت ۋە تۇرمۇشتا كۆپ قىيىنچىلىقلارغا ئۇچرىغان ياشلار بۇ ياخشى پۇرسەتنى قەدىرلەپ ناھايىتى تىرىشىپ ئۆگەندى.
</S>
<S ID=33085>
   ئاپتونوم رايونلۇق ئاياللار بىرلەشمىسىنىڭ مۇئاۋىن رەئىسى، خىزمەت گۇرۇپپىسىنىڭ باشلىقى كۈلەش ئابدۇللا مۇنداق دېدى: بىز 3 – تۈركۈمدە كەنتكە چۈشكەن خىزمەت گۇرۇپپىسىدىكى كادىرلار ئالدىنقى ئىككى تۈركۈمدىكى كادىرلارنىڭ ئىزىنى بېسىپ، ئامما ئارىسىغا چوڭقۇر چۆكۈپ، يېتەكچىلىك رولىمىزنى ياخشى جارى قىلدۇرۇپ، ئاياللارنى تەربىيەلەش، ئۇلارنىڭ يېرىم دۇنيالىق رولىنى ياخشى جارى قىلدۇرۇش ئۈچۈن تىرىشتۇق. بۇنىڭ نەتىجىسىدە، كەنتتىكى ئاياللار ئۆزلىرىنىڭ ئائىلىدىكى ئانىلىق، ئاياللىق رولىنى تېخىمۇ چوڭقۇر چۈشىنىپ، ئۆزىگە بولغان ئىشەنچىسىنى ئاشۇردى. بۇرۇن كۆپ قىسىم ئاياللار ئەرلىرىنىڭ تاپقىنىغىلا شۈكرى قىلىپ ئولتۇرغان بولسا، ھازىر ‹‹ئائىلىمىزنىڭ ئىقتىسادىي ئەھۋالىنى ياخشىلاش ئۈچۈن مەنمۇ تىرىشىپ ئىشلىمىسەم بولمايدۇ››، دەيدىغان بولدى. بىز بۇ ئۆزگىرىشلەرنى كۆرۈپ، ئالدى بىلەن ئىدىيەدە ئازاد بولۇشنىڭ نەقەدەر مۇھىملىقىنى چوڭقۇر ھېس قىلدۇق.
</S>
<S ID=33086>
   بۇ كەنتلىك دېھقان ئاسىمگۈل ئەخمەت مۇنداق دېدى: كەنتىمىزگە خىزمەت گۇرۇپپىسى كەلگەندىن كېيىن، ئاياللارنىڭ ئىلگىرىكى ھالىتىدە زور ئۆزگىرىش بولدى. مەسىلەن: ئىلگىرى ھېيىت كەلسە پېچىنە – پىرەنىك، ساڭزىلارنى ئاساسەن بازاردىن سېتىۋالاتتۇق، ھازىر ئۆزىمىز پىشۇرىمىز. ھازىر ھەممىمىز ھۈنەر – كەسىپ ئىگىلەش جەھەتتە بەسلىشىدىغان بولدۇق.
</S>
<S ID=33087>
   دېھقان تۇتىگۇل ياسىن مۇنداق دېدى: خىزمەت گۇرۇپپىسىدىكى كادىرلار بىزگە ئائىلىدىكى رولىمىزنىڭ قانچىلىك مۇھىملىقىنى تونۇتتى. بالىلارنى بېقىشنىڭ ئۇلارنىڭ قورسىقىنى تويغۇزۇپ قويۇشلا ئەمەسلىكىنى، بۇنىڭدىكى مۇھىم تەرەپنىڭ ئۇلارنى ياخشى تەربىيەلەش ئىكەنلىكىنى بىلىپ يەتتۇق. بۇرۇن ئۆزىمىزنى ئاددىي بىر دېھقان ئايال، دەپ ئويلايتتۇق، ھازىر بىزنىڭمۇ كۆڭلىمىز ئۆستى، تىرىشساقلا كۆپ ئىشلارنى قىلالايدىغانلىقىمىزغا كۆزىمىز يېتىدىغان بولدى.
</S>
</TEXT>
/BODY
/DOC