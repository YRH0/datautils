<DOC>
<DOCID>TIANSHAN.522443</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-05-10 11:29:20</DATE>
</HEADER>
<BODY>
<HEADLINE>
<S ID=27563>
تېز ئۈنۈم بېرىدىغان يەتتە تۈر دېھقاننىمۇ، كوللېكتىپنىمۇ باي قىلدى
</S>
</HEADLINE>
<TEXT>
<S ID=27564>
   ئابدۇشۈكۈر ئابدۇكېرىم، ئاينۇر ئابلىمىت خەۋەر قىلىدۇ: ‹‹ئۈچ ئايدىن بېرى كەنتىمىزدىكى ئەمگەك كۈچلىرىنى ھۆددىگە بېرىش شىركىتىنىڭ تونۇشتۇرۇشى بىلەن قۇرۇلۇشتا ئىشلەپ، ئېيىغا 6000 يۈەندىن كىرىم قىلدىم، شىركەت مۇشۇنداق ئىش تېپىپ بېرىشكە كاپالەتلىك قىلسا، يىلدا 50 مىڭ يۈەن ساپ كىرىم قىلىشىمدا گەپ يوق، مۇشۇ بىر تۈردىلا ئائىلەمدىكى ئۈچ جاننىڭ يىللىق ئوتتۇرىچە كىرىمى 16 مىڭ يۈەنگە يېتىشى مۇمكىن››، ‹‹ئىلگىرى يەتتە پۇڭ يەرگە شال تېرىپ، يىلدا ئاران 1200 يۈەن كىرىم قىلاتتۇق، مانا ھازىر ئىشىك ئالدىمىزدىلا ئىشلەپ بۇرۇنقىدىن ئۈچ – تۆت ھەسسە كۆپ كىرىم قىلالايدىغان بولدۇق، مەنمۇ بۇرۇنقىدەك يولدىشىمنىڭ قولىغا قاراپ قالمايدىغان بولدۇم، كەنتىمىزدە قۇرۇلغان گىلەمچىلىك كارخانىسىدا ئايدا 2000 يۈەنگە ئىشلەۋاتىمەن، كەنت رەھبەرلىرىنىڭ دېھقانلارنى بېيىتىش ئۈچۈن قىلىۋاتقان ئەمەلىي ئىشلىرى بىزنى قەۋەتلا سۆيۈندۈردى››. بۇ خوتەن ناھىيەسىنىڭ خانئېرىق بازىرى باي كەنتىدىكى ياش ئەر – خوتۇن ئابدۇقېيۇم ھېلىم بىلەن بۇخېدىچە ئېلىنىڭ بىزگە ئېيتقان يۈرەك سۆزلىرى.
</S>
<S ID=27565>
   ئۇنداقتا، بۇ ياش ئەر – خوتۇننى شۇنچە رازى قىلغان ئىش زادى قايسى؟
</S>
<S ID=27566>
   باي كەنت پارتىيە ياچېيكىسىنىڭ شۇجىسى ئابدۇجېلىل ئابدۇباقى بىزگە مۇنداق دېدى: كەنتىمىز 2015 – يىلىدىن باشلاپ، كىچىك تىپتىكى سانائەت رايونى قۇرۇپ، بۇ رايوندا تېز ئۈنۈم بېرىدىغان يەتتە تۈرنى يولغا قويۇپ، كەنتتە بىرمۇ ئادەمنىڭ ئىشسىز قالماسلىقىغا كاپالەتلىك قىلىش ئۈچۈن تىرىشتۇق. نەتىجىدە، بۇلتۇر دېھقانلارنىڭ كىشى بېشى كىرىمى 7620 يۈەنگە يېتىپ، 2014 – يىلىدىكىدىن 1000 يۈەن ئاشتى، بۇ يىل دېھقانلارنىڭ ئوتتۇرىچە ساپ كىرىمىنىڭ 10 مىڭ يۈەنگە، كەنت كوللېكتىپ كىرىمىنىڭ 1 مىليون يۈەنگە يېتىشىدە گەپ يوق!
</S>
<S ID=27567>
   ئۇنداقتا، دېھقاننى سۆيۈندۈرگەن، تېز ئۈنۈم بېرىدىغان بۇ يەتتە تۈر زادى قايسىلار؟
</S>
<S ID=27568>
   ئابدۇجېلىل ئابدۇباقى بۇ سوئالغا مۇنداق جاۋاب بەردى: 12 مىليون يۈەن مەبلەغ ھەل قىلىپ، گىلەمچىلىك كارخانىسى قۇرۇپ، 400 ئادەمنى ئىشقا ئورۇنلاشتۇردۇق؛ كىيىم – كېچەك زاۋۇتى قۇرۇپ، 300 ئايالنى ئىشقا ئورۇنلاشتۇردۇق؛ ياغاچ زاۋۇتى قۇرۇپ، 40 ئادەمنى ئىشقا ئورۇنلاشتۇردۇق؛ 27 دېھقاندىن تەشكىللەنگەن بورداقچىلىق ھەمكارلىق كوپىراتىپى قۇردۇق؛ ئەمگەك كۈچلىرىنى ھۆددىگە بېرىش (سىرتقا چىقىرىش) شىركىتى قۇرۇپ، سىستېمىلىق تەربىيەلەنگەن دېھقان ئۇستاملارغا تۆت پەسىلنىڭ ھەممىسىدە ئىش تېپىپ بېرىشكە كاپالەتلىك قىلدۇق؛ شال ئاقلاش زاۋۇتى قۇرۇپ، 30 دېھقاننى ئىشقا ئورۇنلاشتۇردۇق؛ يۈك تىرانسپورت شىركىتى قۇرۇپ، كەنتتە ئىشلەپچىقىرىلغان مەھسۇلاتلارنى سىرتقا توشۇپ ساتتۇق. بىز تېز ئۈنۈم بېرىدىغان مۇشۇ يەتتە تۈردە دېھقانلارنى 1020 ئىش ئورنى بىلەن تەمىنلىدۇق، بۇنىڭ بىلەن، كەنتىمىزدىكى 862 ئەمگەك كۈچىنىڭ ھەممىسىنى ئىشىكى ئالدىدا پۇل تېپىش پۇرسىتىگە ئېرىشتۈردۇق، ئېشىنچا ئىش ئورنىغا قوشنا كەنت، يېزىلاردىن ئىشلەمچى تەكلىپ قىلدۇق.
</S>
<S ID=27569>
   خوش، ئۇنداقتا، باي كەنتىدىكىلەرنىڭ كەلگۈسى پىلان – تەسەۋۋۇرلىرى زادى قانداقتۇ؟
</S>
<S ID=27570>
   ئابدۇجېلىل ئابدۇباقى پەخىرلەنگەن ھالدا مۇنداق دېدى: بىز كەنتىمىزنىڭ تېرىلغۇ يېرى ئاز بولۇشتەك ئەمەلىي ئەھۋالنى كۆزدە تۇتۇپ، سوتسىيالىستىك يېڭى كەنت قۇرۇش تەلىپى بويىچە، دېھقانلارنى يېڭى كەنت رايونىغا ئىككى قەۋەتلىك داچا سېلىشقا يېتەكلىۋېدۇق، يانچۇقى پۇل كۆرگەن دېھقانلار بەس – بەستە داچىلارغا كۆچۈپ چىقىپ، بەختىيار تۇرمۇشنىڭ ھۇزۇرىنى سۈردى. بىز ئاھالىلەر ئولتۇراق رايونىنىڭ ئەتراپىغا مەيدان، مەكتەپ، قوش تىللىق يەسلى، بانكا، ماگىزىن، ساتىراشخانا قاتارلىقلارنى قۇرۇپ، خەلققە قولايلىق يارىتىپ بەردۇق. بىز بۇ يىلنىڭ ئاخىرىدا خوتەن ناھىيەسى بېكىتكەن ‹‹2019 – يىلى دېھقانلارنىڭ ئوتتۇرىچە كىرىمىنى 10 مىڭ يۈەندىن ئاشۇرۇپ، نامراتلىقتىن قۇتۇلدۇرۇش››تىن ئىبارەت نىشانغا مۇددەتتىن ئۈچ يىل بۇرۇن يېتىشكە بەل باغلىغان، ھازىر بۇ نىشانغا چوقۇم يېتىشكە ئىشەنچىمىز كامىل. بۇ نىشانغا يەتكەندىن كېيىن، كەنت كوللېكتىپىنىڭ كىرىمىدىن مەبلەغ ئاجرىتىپ، كەنت ئاھالىلىرىنىڭ ھەمكارلىشىپ داۋالىنىش، سۇغۇرتا ھەقلىرىنى كۆتۈرۈۋېتىپ، دېھقانلىرىمىزنى باياشات تۇرمۇشقا ئىگە قىلىمىز.
</S>
</TEXT>
/BODY
/DOC