<DOC>
<DOCID>TIANSHAN.485810</DOCID>
<HEADER>
<CLASS>مەملىكەت</CLASS>
<DATE>2016-01-07 12:26:33</DATE>
</HEADER>
<BODY>
<HEADLINE>
<S ID=1469>
مىلتىقنى ساپانغا ئالماشتۇرۇپ ۋەتەننى قوغداش
</S>
</HEADLINE>
<TEXT>
<S ID=1470>
   شىنجاڭ 1949 – يىلى تىنچ يول بىلەن ئازاد بولدى، كېيىن مەركىزىي ھۆكۈمەت ھەممە ئىشنى يۈرۈشلەشتۈرۈش ۋەزىيىتىگە قارىتا، تارىختىن بۇيانقى بوز يەر ئېچىپ، چېگرانى قوغداش ئەنئەنىسىنى ئىجادىي ئۆرنەك قىلىپ ۋە ئۇنىڭ مەزمۇنىنى بېيىتىپ، ھەربىيلەرنى كەسىپ ئالماشتۇرۇپ، ئىشلەپچىقىرىشقا قاتناشتۇرۇش ئۇسۇلىنى قوللىنىپ، شىنجاڭ ئىشلەپچىقىرىش – قۇرۇلۇش بىڭتۈەنىنى قۇردى.
</S>
<S ID=1471>
كۆزنى يۇمۇپ ئاچقۇچە 61 يىل ئۆتۈپ كەتتى، ئىشلەپچىقىرىش – قۇرۇلۇش بىڭتۈەنى بوز يەر ئېچىپ، چېگرانى قوغداشتەك يادرولۇق فۇنكسىيەسىنى ئۈزلۈكسىز جارى قىلدۇرۇپلا قالماي، يەنە شىنجاڭنىڭ ئىقتىسادىي ۋە ئىجتىمائىي ئىشلىرىنىڭ تەرەققىياتىدىكى مۇھىم ھەرىكەتلەندۈرگۈچ كۈچكە ئايلاندى.
</S>
<S ID=1472>
    ليۇ دۇڭلەي
</S>
<S ID=1473>
    ئىشلەپچىقىرىش – قۇرۇلۇش بىڭتۈەنىنى قۇرۇش دۆلەتنىڭ ئىستراتېگىيەلىك ئۇزاق مۇددەتلىك ئۇلۇغ پىلانى
</S>
<S ID=1474>
   2014 – يىل 4 – ئاينىڭ 29 – كۈنى لى بىشېڭنىڭ ھاياتىدىكى ئۇنتۇلماس بىر كۈن بولۇپ قالدى.
</S>
<S ID=1475>
‹‹بۇ مەن ھەربىي سەپكە قاتناشقاندىن بۇيان ئەڭ شەرەپ ھېس قىلغان بىر كۈن!››، دېدى ئۇ.
</S>
<S ID=1476>
ئۇ شۇ كۈنى ئىشلەپچىقىرىش – قۇرۇلۇش بىڭتۈەنى 6 – شىسى خەلق قوراللىق بۆلۈمىنىڭ سىياسىي كومىسسارى سۈپىتىدە، قول ئاستىدىكىلەرنى باشلاپ، ئوتۇنكوزا شەھىرىدە ج ك پ مەركىزىي كومىتېتىنىڭ باش شۇجىسى، دۆلەت رەئىسى، مەركىزىي ھەربىي كومىتېتنىڭ رەئىسى شى جىنپىڭنىڭ كۆزدىن كەچۈرۈشىگە مۇيەسسەر بولدى.
</S>
<S ID=1477>
    شى جىنپىڭنىڭ شۇ كۈنى قىلغان سۆزى لى بىشېڭنىڭ ئېسىدىن مەڭگۈ چىقمايدۇ.
</S>
<S ID=1478>
شى جىنپىڭ ئىشلەپچىقىرىش – قۇرۇلۇش بىڭتۈەنىدىكى ھەر دەرىجىلىك كادىرلار بىلەن سۆھبەتلەشكەندە، تارىخ ۋە ئەمەلىيەتنى بىرلەشتۈرۈپ مۇنداق دېدى: بوز يەر كۆپ ئېچىلسا، غەربىي رايون گۈللىنىدۇ؛ بوز يەر ئېچىش توختاپ قالسا، غەربىي رايوندا مالىمانچىلىق پەيدا بولىدۇ.
</S>
<S ID=1479>
شىنجاڭدا بوز يەر ئېچىپ چېگرانى قوغداش بۇرچى يۈكلەنگەن شىنجاڭ ئىشلەپچىقىرىش – قۇرۇلۇش بىڭتۈەنى قۇرۇش پارتىيە مەركىزىي كومىتېتىنىڭ دۆلەتنى ئىدارە قىلىپ، ئەلنى ئەمىن تاپقۇزۇشتىكى ئىستراتېگىيەلىك ئورۇنلاشتۇرمىسى، چېگرانى ئىدارە قىلىشنى كۈچەيتىشتىكى مۇھىم تەدبىرى.
</S>
<S ID=1480>
ئىشلەپچىقىرىش – قۇرۇلۇش بىڭتۈەنىنى ساقلاپ قېلىش ۋە تەرەققىي قىلدۇرۇش ۋاقىتلىق تەدبىر بولماستىن، بەلكى ئۇزاق مۇددەتلىك ئۇلۇغ پىلان.
</S>
<S ID=1481>
    61 يىل مابەينىدە، ھەر نۆۋەتلىك پارتىيە ۋە دۆلەت رەھبەرلىرى ئىشلەپچىقىرىش – قۇرۇلۇش بىڭتۈەنىنى پۈتۈن كۈچى بىلەن قوللىدى.
</S>
<S ID=1482>
‹‹مەدەنىيەت زور ئىنقىلابى›› مەزگىلىدە ئىشلەپچىقىرىش – قۇرۇلۇش بىڭتۈەنى ئەمەلدىن قالدۇرۇلغان بولسىمۇ، دۆلەت توغرا ئىزىغا چۈشكەندىن كېيىن، ئىشلەپچىقىرىش – قۇرۇلۇش بىڭتۈەنى تېز ئەسلىگە كەلتۈرۈلدى.
</S>
<S ID=1483>
    ئىشلەپچىقىرىش – قۇرۇلۇش بىڭتۈەنى 60 نەچچە يىلدىن بۇيان بوز يەر ئېچىپ، چېگرانى قوغداشنى بۇرچى قىلىپ، خەلق بىلەن مەنپەئەت تالاشماسلىق پىرىنسىپىغا ئەمەل قىلىپ، تەڭرىتاغنىڭ جەنۇبى ۋە شىمالىدىكى چۆل – جەزىرە، قاقاسلىق ۋە ئاھالىسى شالاڭ، مۇھىتى ناچار چېگرا بويلىرىدا بوز يەر ئېچىپ، دېھقانچىلىق، چارۋىچىلىق مەيدانلىرىنى قۇردى.
</S>
<S ID=1484>
ئىگىلىك تىكلەشنى باشلىغان قىسقىغىنا ۋاقىتتا ئاشلىق بىلەن ئۆزىنى تەمىنلىدى ھەم شۇنىڭدىن كېيىن ئېلىمىزنىڭ يېزا ئىگىلىكىنى زامانىۋىلاشتۇرۇشتىكى ئىزدەنگۈچىلەر ۋە باشلامچىلاردىن بولۇپ، تېخىمۇ قىسقا ۋاقىت ئىچىدە شىنجاڭنىڭ سانائەت ئىشلىرى ئۈچۈن ئاساس سېلىپ، يېمەكلىك پىششىقلاش، يېنىك سانائەت ۋە توقۇمىچىلىق، كۆمۈر، ئېلېكتىر، خىمىيە سانائىتى، ماشىنىسازلىق قاتارلىق تۈرلەرنىڭ سانائەت سىستېمىسىنى تەدرىجىي قۇرۇپ چىقتى.
</S>
<S ID=1485>
    مەركەزنىڭ شىنجاڭ خىزمىتى سۆھبەت يىغىنىدىن كېيىن، ئىشلەپچىقىرىش – قۇرۇلۇش بىڭتۈەنى تارىختىن بۇيان ئەزەلدىن بولۇپ باقمىغان تېز تەرەققىيات مەزگىلىنى كۈتۈۋالدى، جۈملىدىن مائارىپ، پەن – تېخنىكا، مەدەنىيەت، سەھىيە قاتارلىق ئىجتىمائىي ئىشلاردا تېز تەرەققىي قىلدى.
</S>
<S ID=1486>
كۆلىمى 70 مىڭ 600 كىۋادرات كىلومېتىر كېلىدىغان، شىنجاڭ ئومۇمىي نوپۇسىنىڭ %12ىنى ئىگىلەيدىغان بۇ رايون شىنجاڭنىڭ ئىجتىمائىي تەرەققىيات تارىخىدا ئابىدە خاراكتېرلىك مەۋجۇت بولۇپ تۇردى ھەم داۋاملىق شۇنداق بولىدۇ.   
</S>
<S ID=1487>
    چېگرانىڭ مۇقىملىقىنى قوغداش تەرەققىياتنىڭ ئاساسى قىلىندى
</S>
<S ID=1488>
    مەركىزىي ھۆكۈمەت 1954 – يىلى 10 – ئايدا خەلق ئازادلىق ئارمىيەسى 2 –، 5 –، 6 – جۈنىنىڭ كۆپ قىسمى، 22 – بىڭتۈەندىكىلەرنىڭ ھەممىسى كوللېكتىپ ئۆز جايىدا كەسىپ ئالماشتۇرۇپ، دۆلەت مۇداپىئە قىسىمىنىڭ قاتارىدىن ئايرىلىپ، ‹‹جۇڭگو خەلق ئازادلىق ئارمىيەسى شىنجاڭ ھەربىي رايونى ئىشلەپچىقىرىش – قۇرۇلۇش بىڭتۈەنى›› بولۇپ تەشكىللەنسۇن، دەپ بۇيرۇق چۈشۈردى.
</S>
<S ID=1489>
ئۇرۇش ئوتىدا تاۋلىنىپ چىققان ئەسكەرلەر قولىدىكى مىلتىقنى ساپانغا ئالمىشىدىغانلىقىنى بىلدى، بىراق، ئۇلار قەلبىدىكى شەمشىرىدىن ئايرىلالمايتتى.
</S>
<S ID=1490>
    61 يىل ئۆتۈپ كەتتى، ئۇلار ئىلگىرىكىدەكلا ئۆزگەرمىدى.
</S>
<S ID=1491>
    دېكابىردا ئالتاي ۋىلايىتىدىكى جۇڭگو – قازاقىستان چېگرا لىنىيەسىدە سوغۇق جاندىن ئۆتەتتى، بىراق، فۇ يۇڭچياڭ خوتۇنى ليۇ گۈيجى بىلەن بۇ يەردە تۇرۇۋاتقىنىغا ئۇزاق يىل بولدى.
</S>
<S ID=1492>
    فۇ يۇڭچياڭ ئەر – خوتۇن ھەر كۈنى ئون نەچچە كىلومېتىر كېلىدىغان چېگرا لىنىيەسىنى بىر قېتىم چارلاپ، ئەھۋالنى يۇقىرى دەرىجىلىك ئورۇنغا ئەينەن دوكلات قىلىدۇ.
</S>
<S ID=1493>
بۇ ئۇلارنىڭ ئاساسلىق ۋەزىپىسى.
</S>
<S ID=1494>
    خەلق ئەسكەرلىرى قاراۋۇلخانىسى چېگرانى قوغداش سىستېمىسىنىڭ بىر قىسمى.
</S>
<S ID=1495>
61 يىلدىن بۇيان ئىشلەپچىقىرىش – قۇرۇلۇش بىڭتۈەنىدىكى 58 چېگرا تۈەن – مەيدانلىرى 2019 كىلومېتىر كېلىدىغان چېگرا لىنىيەسىنى يىل بويى قوغداپ كەلدى.
</S>
<S ID=1496>
بۇنىڭ بىلەن ئارمىيە، ج خ، چېگرا مۇداپىئە، خەلق ئەسكەرلىرىدىن ئىبارەت ‹‹تۆت بىر گەۋدىلەشكەن›› چېگرا مۇداپىئەسى – كونترول تورى شەكىللەندۈرۈلۈپ، تۈزۈلمە ئەۋزەللىكى گەۋدىلەندۈرۈلۈپ، چېگرا رايوننىڭ مۇقىملىقىنى قوغدايدىغان پولات قورغان ھاسىل قىلىندى.
</S>
<S ID=1497>
    ئەمەلىيەتتە ئۇزاقتىن بۇيان تىرىشىپ قۇرۇلۇش قىلىش ئارقىلىق ئىشلەپچىقىرىش – قۇرۇلۇش بىڭتۈەنى ھازىر ئېلىمىز بويىچە ئەڭ ئىلغار خەلق ئەسكەرلىرى قوشۇنىغا ئىگە بولۇپ، شىنجاڭنىڭ ئىجتىمائىي مۇقىملىق خىزمىتىگە قاتناشتى ھەم كۈندىن – كۈنگە مۇھىم رولىنى جارى قىلدۇردى.
</S>
<S ID=1498>
شى جىنپىڭ ئىشلەپچىقىرىش – قۇرۇلۇش بىڭتۈەنىنى ‹‹چېگرانى تىنچلاندۇرۇپ، شىنجاڭنى مۇقىملاشتۇرۇشتىكى تۇراقلاشتۇرغۇچ››قا ھەقىقىي ئايلاندۇرۇش كېرەك، دەپ يوليورۇق بېرىپ، ئىشلەپچىقىرىش – قۇرۇلۇش بىڭتۈەنىنىڭ بوز يەر ئېچىپ، چېگرانى قوغداش ئىشلىرىغا تېخىمۇ يۇقىرى تەلەپلەرنى قويدى.
</S>
<S ID=1499>
    ئىشلەپچىقىرىش – قۇرۇلۇش بىڭتۈەنى يەنە يىل بويى نۆۋەتلىشىپ ۋەزىپە ئىجرا قىلىدىغان خەلق ئەسكەرلىرى جىددىي تاقابىل تۇرۇش مېخانىزمى ئورنىتىپ، شىنجاڭنىڭ بىر نەچچە نۇقتىلىق تۇيغۇن رايونلىرىدا خەلق ئەسكەرلىرى جىددىي تاقابىل تۇرۇش شۆبە ئەترىتى تەشكىللەپ، مەركەزلىك نۆۋەتلىشىپ ۋەزىپە ئىجرا قىلدى.
</S>
<S ID=1500>
خەلق ئەسكەرلىرىنىڭ ۋەزىپە ئورنىدا بولۇش نىسبىتى ۋە ھەربىي ساپاسىنى ئۆستۈرۈش ئارقىلىق تاسادىپىي ۋەقەلەرگە جىددىي تاقابىل تۇرۇشقا كاپالەتلىك قىلىپ، خەلق ئەسكەرلىرىنىڭ تاسادىپىي ۋەقەلەرنى جىددىي بىر تەرەپ قىلىش ۋە تېررورلۇققا قارشى تۇرۇپ، مۇقىملىقنى قوغداش ئىقتىدارىنى ھەقىقىي ئۆستۈردى.
</S>
<S ID=1501>
20 – ئەسىرنىڭ 90 – يىللىرىدىن بۇيان زوراۋانلىق، تېررورلۇق ۋە سىڭىپ كىرىشكە قارشى تۇرۇش جەريانىدا ئىشلەپچىقىرىش – قۇرۇلۇش بىڭتۈەنى بۆلگۈنچىلىككە قارشى تۇرۇش كۈرىشىنىڭ ئالدىنقى سېپىدە تۇرۇپ، بۆلگۈنچىلىككە قارشى تۇرۇش، زوراۋانلىق، تېررورلۇق جىنايەتلىرىگە زەربە بېرىشتىكى مۇھىم كۈچكە ئايلىنىپ، شىنجاڭنىڭ مۇقىملىقى ۋە تەرەققىياتىنى قوغداشتا تەڭداشسىز مۇھىم رول ئوينىدى.
</S>
<S ID=1502>
    بۇ خىل رول چېگرانىڭ مۇقىملىقىنى قوغداشتىن باشقا، يەنە ئىشلەپچىقىرىش – قۇرۇلۇش بىڭتۈەنىنىڭ شىنجاڭنىڭ ئىقتىسادىي ۋە ئىجتىمائىي ئىشلىرىنىڭ تەرەققىياتى ئۈچۈن قوشقان زور تۆھپىسىدە گەۋدىلەندى. 
</S>
<S ID=1503>
    سانائەت ۋە يېزا ئىگىلىكىنىڭ باشلامچىسى
</S>
<S ID=1504>
    شىنجاڭلىقلارغا تونۇشلۇق ليۇداۋان كۆمۈر كېنى، ‹‹1 – ئىيۇل›› توقۇمىچىلىق فابرىكىسى، ‹‹1 – ئاۋغۇست›› پولات – تۆمۈر زاۋۇتى، ‹‹ئۆكتەبىر›› ئاپتوموبىل رېمونت قىلىش – قۇراشتۇرۇش زاۋۇتى قاتارلىق 42 زامانىۋى كارخانا شىنجاڭنىڭ سانائەت تەرەققىياتىنىڭ شانلىق سەھىپىسىنى ئاچقان.
</S>
<S ID=1505>
نەچچە ئون يىل مابەينىدە ئىشلەپچىقىرىش – قۇرۇلۇش بىڭتۈەنىنىڭ زامانىۋىلاشقان سانائەت، يېزا ئىگىلىك ساھەسىدىكى ئەۋزەللىكى يوقاپ كېتىش ئۇياقتا تۇرسۇن، ئەكسىچە تېخىمۇ مۇستەھكەملەندى.
</S>
<S ID=1506>
    شىنجاڭدىكى ئەڭ كۆزگە كۆرۈنگەن يېزا ئىگىلىك تېخنىكىسى، ئىشلەپچىقىرىش ۋە باشقۇرۇش سىستېمىسى يەنىلا ئىشلەپچىقىرىش – قۇرۇلۇش بىڭتۈەنىدە قوللىنىلماقتا.
</S>
<S ID=1507>
بۇ يەردە مەملىكەت بويىچە ئەڭ چوڭ كېۋەز ئىشلەپچىقىرىش بازىسى، مەملىكەت بويىچە ئەڭ چوڭ چىلان كۆپ چىقىدىغان رايون بولۇپ، تېجەپ سۇغىرىش كۆلىمىمۇ دۇنيا بويىچە بىرىنچى ئورۇندا تۇرىدۇ.
</S>
<S ID=1508>
    ئىشلەپچىقىرىش – قۇرۇلۇش بىڭتۈەنى زامانىۋى يېزا ئىگىلىكىدە ئۈلگە كۆرسىتىش قۇرۇلۇشىنىمۇ پۇختا يولغا قويۇپ، ھازىر ئاسىيادىكى ئەڭ چوڭ شوخلا ئىشلەپچىقىرىش، پىششىقلاش بازىسىغا ئايلاندى؛ مەملىكەت بويىچە ئەڭ چوڭ دېھقانچىلىقتىكى تېجەپ سۇغىرىش رايونى قۇرۇپ، تۈجۈپىلىك يېزا ئىگىلىك كۆلىمى 10 مىليون مودىن ئېشىپ، مەملىكەت ئىچىدە ئىلغار سەۋىيەگە يەتتى، بىر قىسمى خەلقئارا ئىلغار سەۋىيەگە يەتتى؛ 90 خىلدىن ئارتۇق يېزا ئىگىلىك مەھسۇلاتى جۇڭگو ۋە شىنجاڭنىڭ داڭلىق ماركىسىغا ئايلاندى.
</S>
<S ID=1509>
    ‹‹خەلق بىلەن مەنپەئەت تالاشماسلىق›› ئالدىنقى شەرتىدە، بەزى نەتىجىلەر ناھايىتى تەستە قولغا كەلتۈرۈلدى، بىراق،ئىشلەپچىقىرىش – قۇرۇلۇش بىڭتۈەنىنىڭ قۇدرەتلىك سانائەت ئىقتىدارى يېزا ئىگىلىكىنى زامانىۋىلاشتۇرۇش قۇرۇلۇشىنى ماددىي ۋە تېخنىكا كاپالىتىگە ئىگە قىلدى، شىنجاڭ ‹‹تيەنيې›› گۇرۇھى بۇنىڭ ئەڭ تىپىك ۋەكىلى.
</S>
<S ID=1510>
    ‹‹تيەنيې›› گۇرۇھى 1999 – يىلى چىرىپ كېتىدىغان سولياۋ يوپۇق تەتقىقاتىنى باشلىغان ھەم 20 يىلغا يېقىن قايتا – قايتا سىناق قىلىش ئارقىلىق ئاخىرىدا بىيوتېخنىكىدىن پايدىلىنىپ ئۆزلۈكىدىن چىرىيدىغان سولياۋ يوپۇقنى بارلىققا كەلتۈرۈپ، دۇنياۋى قىيىن مەسىلىنى ھەل قىلدى.
</S>
<S ID=1511>
    بۇ خىل ئۆزلۈكىدىن چىرىيدىغان سولياۋ يوپۇقنىڭ %90تىن كۆپرەكى يەنە قوشۇمچە ئوغۇتلاش ئۈنۈمىگە ئىگە بولۇپ، ھازىر ئىشلەپچىقىرىش – قۇرۇلۇش بىڭتۈەنىدىكى نەچچە يۈز مىڭ مو يەرگە ئىشلىتىلىۋاتىدۇ ھەم باشقا رايونلارغا كېڭەيتىلىۋاتىدۇ.
</S>
<S ID=1512>
‹‹تيەنيې›› گۇرۇھى باھاسى ئەرزان ھەم ئەسقاتىدىغان تېمىتىپ سۇغىرىش بەلبېغىنى ئۆز ئالدىغا تەتقىق قىلىپ چىققانلىقتىن، ئىشلەپچىقىرىش – قۇرۇلۇش بىڭتۈەنى ئۆزلۈكىدىن يىغىلىدىغان مىكرو ناپورلۇق يۇمشاق تۇرۇبا تېخنىكىسىنى ئۆز ئالدىغا تەتقىق قىلىپ بارلىققا كەلتۈرگەنلىكتىن، تېمىتىپ سۇغىرىش تېخنىكىسى دېھقانلارغىچە ئومۇمىيلىشىپ، شىنجاڭنىڭ يېزا ئىگىلىك ئىشلەپچىقىرىش ئۇسۇلىدا ئۆزگىرىش ھاسىل قىلدى.
</S>
<S ID=1513>
    ھازىر ئىشلەپچىقىرىش – قۇرۇلۇش بىڭتۈەنىنىڭ يېمەكلىك، تېببىي دورا، توقۇمىچىلىق، كىيىم – كېچەك، ئۆزگىچە كان مەھسۇلاتلىرىنى پىششىقلاش قاتارلىق ئالتە چوڭ تۈۋرۈك كەسپىنىڭ ئورنى دەسلەپكى قەدەمدە بېكىتىلىپ، ئېنېرگىيە، ئېلېكتىر قاتارلىق ئۇل كەسىپلەر تېز تەرەققىي قىلىپ، ئۇنىڭ سانائەت سىستېمىسى پۈتۈن شىنجاڭنىڭ يېڭىچە سانائەتلەشتۈرۈش قۇرۇلۇشىنىڭ مۇھىم تەركىبىي قىسمىغا ئايلاندى. 
</S>
<S ID=1514>
    بىڭتۈەن بىلەن يەرلىك بىرلىشىپ، ئورتاق تەرەققىياتنى بىرلىكتە پىلانلاش
</S>
<S ID=1515>
    بۇنىڭدىن 61 يىل ئىلگىرى ئاقسۇلۇقلار نەننىۋەندىن كەلگەن ئەسكەرلەردىن ئىچكىرى ئۆلكىلەرنىڭ ئىلغار يېزا ئىگىلىك ئىشلەپچىقىرىش ۋە سۇچىلىق قۇرۇلۇش تېخنىكىسىنى ئۆگەندى، ئەنە شۇنىڭدىن باشلاپ، مول ھوسۇل دېگەن بۇ سۆز ئۇلارغا ئىزچىل ھەمراھ بولۇپ كەلمەكتە.
</S>
<S ID=1516>
    2005 – يىلى خوتەن ۋىلايىتى گۇما ناھىيەسى موكويلا يېزىسى دالىغ كەنتىدىكى دېھقان مەمەتتۇراپ مۇساق ئىشلەپچىقىرىش – قۇرۇلۇش بىڭتۈەنى 1 – شىسى 13 – تۈەنى 11 – ليەنىنىڭ ئىشچى – خىزمەتچىسى يۇ لياڭيىڭدىن كېۋەز تېرىش ۋە چىلان كۆچىتى تىكىش تېخنىكىسىنى ئۆگەندى.
</S>
<S ID=1517>
ئىككىيلەننىڭ دوستلۇقى ھازىرغىچە داۋاملاشتى، مەمەتتۇراپمۇ شۇنىڭدىن باشلاپ بېيىدى.
</S>
<S ID=1518>
ئۇلارنىڭ ئارقىسىدا شىنجاڭ دىيارىدىكى سانسىزلىغان ئامما ۋە ئىشلەپچىقىرىش – قۇرۇلۇش بىڭتۈەنى ئىشچى – خىزمەتچىلىرىنىڭ سىيماسى بار ئىدى.
</S>
<S ID=1519>
    گوۋۇيۈەن 2012 – يىلى تەستىقلىغان ‹‹تەڭرىتاغ شىمالىي ئېتىكى ئىقتىساد بەلبېغىنىڭ تەرەققىيات يىرىك پىلانى›› لايىھەسى ئىشلەپچىقىرىش – قۇرۇلۇش بىڭتۈەنىنىڭ 8 شىسى، 84 تۈەن – مەيدانىدا يولغا قويۇلدى. سانجى خۇيزۇ ئاپتونوم ئوبلاستى بىلەن ئوتۇنكوزا شەھىرى تەڭرىتاغ شىمالىي ئېتىكى ئىقتىساد بەلبېغىغا جايلاشقان بولۇپ، كەسىپلەر ئۆزئارا گىرەلىشىپ، ھەر مىللەت ئامما شەھەرنىڭ ئاممىۋى ئۇل ئەسلىھەسى، بايلىقى، تېخنىكىسى ۋە تەتقىقات نەتىجىسىدىن ئورتاق بەھرىلەندى.
</S>
<S ID=1520>
6 – شىسىنىڭ ‹‹جۈنخۇ›› دېھقانچىلىق مەيدانى سانجى شەھىرىگە يېقىن بولۇشتەك جۇغراپىيەلىك ئەۋزەللىكىدىن پايدىلىنىپ، ھەر يىلى سانجى شەھىرىنى نۇرغۇن قوي، كالا گۆشى، مېۋە – چىۋە ۋە كۆكتات بىلەن تەمىنلەپ، سانجى شەھىرىنىڭ كەم بولسا بولمايدىغان يېزا ئىگىلىك قوشۇمچە مەھسۇلاتلىرى بازىسىغا ئايلاندى؛ 6 – شىنىڭ گۇچۇڭ دوختۇرخانىسى ئىلغار داۋالاش ئۈسكۈنىسى ۋە تېخنىكىسىدىن پايدىلىنىپ، سانجى خۇيزۇ ئاپتونوم ئوبلاستىنىڭ شەرقىي لىنىيەسىدىكى ھەر مىللەت ئاممىنى سۈپەتلىك داۋالاش مۇلازىمىتى بىلەن تەمىنلىدى.
</S>
<S ID=1521>
    سانجى خۇيزۇ ئاپتونوم ئوبلاستى 6 – شىنىڭ ھەر قايسى تۈەن – مەيدانلىرىدىكى بازار، قاتناش، ئېلېكتىر، تەبىئىي گاز قاتارلىق ئۇل ئەسلىھە قۇرۇلۇشىنى يىرىك پىلانغا كىرگۈزۈپ بىر تۇتاش ئويلاشتى.
</S>
<S ID=1522>
بۇ ئوبلاستنىڭ 2013 – يىلى زور كۈچ بىلەن ياردەم بېرىشى بىلەن بەيتىك چارۋىچىلىق فېرمىسىغا 60 يىلدىن بۇيانقى يۇقىرى بېسىملىق توك يەتكۈزۈش مەسىلىسى ھەل قىلىندى؛ بۇ ئوبلاستنىڭ شەرقىي قىسمىدىكى ئۈچ ناھىيەگە تەبىئىي گاز تۇرۇبىسى ياتقۇزۇش جەريانىدا ئىشلەپچىقىرىش – قۇرۇلۇش بىڭتۈەنى ‹‹قىزىلبايراق›› دېھقانچىلىق مەيدانى، گۇچۇڭ دېھقانچىلىق مەيدانى قاتارلىق تۈەن – مەيدانلارغا تۇتاشتۇرۇش ئېغىزى قالدۇرۇلدى، گۇچۇڭ ناھىيەسى بىلەن گۇچۇڭ دېھقانچىلىق مەيدانىنىڭ ئون كىۋادرات كىلومېتىر كۆلەمدىكى ‹‹بىڭتۈەن بىلەن يەرلىكنىڭ يۇغۇرۇلما ئىقتىساد – تېخنىكا تەرەققىيات رايونى›› دەسلەپكى قەدەمدە كۆلەملەشتى.
</S>
<S ID=1523>
    ئىشلەپچىقىرىش – قۇرۇلۇش بىڭتۈەنى قۇرۇلغاندىن ھازىرغىچە، يەرلىك بىلەن بىرلىشىشى ئۈزلۈكسىز چوڭقۇرلاشتى، 2010 – يىلى مەركەزنىڭ شىنجاڭ خىزمىتى سۆھبەت يىغىنى ئېچىلغان ۋە شىنجاڭغا نىشانلىق ياردەم بېرىش خىزمىتى ئومۇميۈزلۈك قانات يايدۇرۇلغاندىن بۇيان ئىشلەپچىقىرىش – قۇرۇلۇش بىڭتۈەنى بىلەن يەرلىكنىڭ مۇناسىۋىتى يېپيېڭى تارىخىي باسقۇچقا قەدەم قويدى، ئىككىلا تەرەپ دائىم ئالاقىلىشىپ، چوڭ – كىچىك ئىشلاردا مەسلىھەتلىشىپ، ئۆزئارا ئالاقىدە چەك قويماي، خىزمەتلەرنى ئوڭۇشلۇق قانات يايدۇردى.
</S>
<S ID=1524>
ئىككىلا تەرەپ جەمئىيەتنى ھەر تەرەپلىمە تۈزەشتە ئۆزئارا بىرلىشىپ، ھەمكارلىشىپ جەڭ قىلىپ، بىرىكمە كۈچ ھاسىل قىلدى.
</S>
<S ID=1525>
ئىشلەپچىقىرىش – قۇرۇلۇش بىڭتۈەنى بىلەن يەرلىك ئىقتىسادىي قۇرۇلۇش جەھەتتە ‹‹بايلىقتىن تەڭ بەھرىمەن بولۇش، ئەۋزەللىكلىرى ئارقىلىق بىر – بىرىنى تولۇقلاش، ئۆزئارا مەنپەئەت يەتكۈزۈش، بىر تۇتاش پىلانلاش، ئورتاق تەرەققىي قىلىش›› پىرىنسىپى بويىچە، كىمنىڭ قىيىنچىلىقى بولسا شۇنىڭغا ياردەم بېرىپ، كىمنىڭ ئارتۇقچىلىقى بولسا شۇنىڭدىن ئۆگەندى، شىنجاڭنىڭ شەھەرلەشتۈرۈش، يېڭىچە سانائەتلەشتۈرۈش، يېزا ئىگىلىكىنى زامانىۋىلاشتۇرۇش مۇساپىسى شۇنىڭدىن بۇيان ئومۇميۈزلۈك ئىلگىرى سۈرۈلدى.
</S>
<S ID=1526>
    ۋاقىت ئاتقان ئوق، جۇڭگو زېمىنىنىڭ ئالتىدىن بىر قىسمىنى ئىگىلەيدىغان كەڭ زېمىندا ئىشلەپچىقىرىش – قۇرۇلۇش بىڭتۈەنى بىلەن يەرلىك ھاياتىي كۈچكە تولغان كارتىنا سىزىپ چىقتى، ھازىر قولىغا بىللە قەلەم ئېلىپ، بۇ مۇنبەت زېمىننىڭ ئۇلۇغۋار پىلانىنى تۈزمەكتە!
</S>
<S ID=1527>
‏
</S>
</TEXT>
/BODY
/DOC