<DOC>
<DOCID>TIANSHAN.526671</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-06-03 17:23:36</DATE>
</HEADER>
<BODY>
<HEADLINE>
<S ID=29598>
بالىلار سۇغۇرتىسىنى قانداق سېتىۋېلىش كېرەك؟
</S>
</HEADLINE>
<TEXT>
<S ID=29599>
   ئىلگىرى نۇرغۇن ئاتا – ئانا سەل قارىغان بالىلار سۇغۇرتىسى ھازىر قىزغىن ئالقىشقا ئېرىشتى. ئاتا – ئانىلار بالىسى ئۈچۈن سۇغۇرتا سېتىۋېلىشنى ئويلىشىدىغان بولدى. ئەمما بازاردىكى شۇنچە كۆپ سۇغۇرتا مەھسۇلاتلىرىدىن بالىلارغا ماس كېلىدىغىنىنى تېپىش ئانچە ئاسان ئەمەس.
</S>
<S ID=29600>
   سۇغۇرتا مۇتەخەسسىسلىرىنىڭ تەكلىپى شۇكى، بالىلارغا سۇغۇرتا سېتىۋالغاندا چوقۇم كاپالەتنى بىرىنچى ئورۇنغا قويۇش، مائارىپ فوندى ياكى مەبلەغ سېلىش تىپىدىكى سۇغۇرتا تۈرلىرىنى زىيادە قوغلىشىپ، تاسادىپىي ھادىسە سۇغۇرتىسى ياكى ئېغىر كېسەل سۇغۇرتىسىنى سېتىۋېلىشقا سەل قارىماسلىق كېرەك.
</S>
<S ID=29601>
   ئوخشىمىغان ياش باسقۇچىدا سېتىۋېلىنىدىغان سۇغۇرتا تۈرىمۇ ئوخشىمايدۇ
</S>
<S ID=29602>
   بازار ئەھۋالىدىن قارىغاندا ھازىر بالىلارنى كاپالەت ئوبيېكتى قىلغان سۇغۇرتا تۈرلىرىدىن كۆپ ئۇچرايدىغىنى بالىلار تاسادىپىي ھادىسە سۇغۇرتىسى، بالىلار ساغلاملىق سۇغۇرتىسى، بالىلار مائارىپ سۇغۇرتىسى ۋە بالىلار مەبلەغ سېلىش روزغارچىلىق سۇغۇرتىسىدىن ئىبارەت تۆت خىل بولۇپ، ئالدىنقى ئىككىسى كاپالەت خاراكتېرلىك سۇغۇرتا مەھسۇلاتىغا تەۋە.
</S>
<S ID=29603>
   نۇرغۇن ئاتا – ئانا چوڭلارنىڭ سۇغۇرتا تۈرلىرى بىلەن بالىلارنىڭكى كۆپ پەرقلەنمەيدۇ، بالىلار كىچىك بولغاچقىلا، سۇغۇرتا ھەققى ئازراق بولىدۇ، دەپ قارايدۇ. ئەمما بۇنداق قاراش توغرا ئەمەس، بالىلارنىڭ ياش قۇرامىنىڭ ئوخشىماسلىقىغا قاراپ كاپالەت ئېھتىياجىمۇ ئوخشىمايدۇ. چۈنكى بىر ياشتىن 18 ياشقىچە بولغان ياش باسقۇچىدا بالىلار ئۇچرايدىغان خەۋپ – خەتەر پەرقلىق بولىدۇ. بۇنىڭغا قارىتا سۇغۇرتا مۇتەخەسسىسلىرىنىڭ تەۋسىيەسى شۇكى، بىر ياشتىن ئالتە ياشقىچە بولغان مەزگىلدە سالامەتلىك سۇغۇرتىسىنى ئالدىنقى ئورۇنغا قويۇش كېرەك، ئۇنىڭدىن باشقا بۇ مەزگىلدە تاسادىپىي ھادىسە سۇغۇرتىسى، داۋالىنىش سۇغۇرتىسى ۋە كېسەلخانىدا يېتىپ داۋالىنىش سۇغۇرتىسىنى قوشۇمچە سۇغۇرتا تۈرى قىلىش كېرەك. يەتتە ياشتىن 18 ياشقىچە بولغان مەزگىلدە تاشقى زەخمە سۇغۇرتىسى بىلەن مائارىپ سۇغۇرتىسىنى ئالدىنقى ئورۇنغا قويۇش كېرەك، بۇ مەزگىلدە بالىلارنىڭ كېسەل بولۇش مۇمكىنچىلىكى سەل تۆۋەن بولۇپ، تاشقى زەخمە سەۋەبىدىن تۆلەم ئالىدىغانلارنىڭ نىسبىتى يۇقىرىراق بولىدۇ. شۇڭا بۇ مەزگىلدە بالىلارغا تاسادىپىي ھادىسە سۇغۇرتىسىنى سېتىۋېلىش مۇھىم. شۇنىڭ بىلەن بىللە بۇ ياش باسقۇچىدا يەنە ئۆسمۈرلەر سۇغۇرتىسىدىن پايدىلىنىپ مائارىپ فوندىغا ئامانەت قويۇشنى باشلاش كېرەك.
</S>
<S ID=29604>
   كاپالەت بىرىنچى ئورۇندا، مائارىپ ئىككىنچى ئورۇندا تۇرۇشى كېرەك
</S>
<S ID=29605>
   نۆۋەتتە بالىلار سۇغۇرتا مەھسۇلاتىنىڭ سېتىلىش ئەھۋالىدىن قارىغاندا، پۇل قايتۇرۇلىدىغان مائارىپ سۇغۇرتىسى ناھايىتى ياخشى سېتىلغان. ئائىلە باشلىقلىرى بالىلار سۇغۇرتا مەھسۇلاتىنى تاللىغاندا، بالىلارنىڭ تەربىيەلىنىش ئېھتىياجىنى بەكرەك كۆزدە تۇتقان بولۇپ، سۇغۇرتىنىڭ ئەڭ ئاساسىي كاپالەت ئىقتىدارىغا سەل قارىغان. ئىستاتىستىكىغا ئاساسلانغاندا، تاسادىپىي ۋەقە بىر ياشتىن 14 ياشقىچە بولغان بالىلارنىڭ ئەڭ چوڭ دۈشمىنىگە ئايلانغان، ئېلىمىزدە ئۆلۈپ كەتكەن ھەر تۆت بالىنىڭ ئىچىدە بىرى تاسادىپىي ۋەقە تۈپەيلىدىن ئۆلگەن. بۇنىڭدىن باشقا سۇغۇرتىنىڭ ئېغىر كېسەل يۇقىرى سوممىلىق تۆلەم پىرىنسىپىغا ئاساسلانغاندا، بەزى ئاپەتلەرنىڭ يۈز بېرىش نىسبىتى ئىنتايىن تۆۋەن، ئەمما زىيىنى ئىنتايىن ئېغىر بولىدۇ، بالىلارنىڭ ئېغىر كېسەل سۇغۇرتىسى دەل مۇشۇنداق خەتەرنىڭ زىيىنىنى ئازايتىدۇ. بۇنداق سۇغۇرتىنىڭ ئەۋزەللىكى شۇكى، توختامدا بەلگىلەنگەن ئېغىر كېسەلگە گىرىپتار بولغانلىقى دوختۇرخانا تەرىپىدىن بېكىتىلسىلا، تۆلەم ئالغىلى بولىدۇ، سۇغۇرتا تۆلەم پۇلىنى بالىنىڭ داۋالىنىشىغا بىۋاسىتە ئىشلىتىشكە بولىدۇ.
</S>
<S ID=29606>
   سۇغۇرتا توختامىغا قول قويۇشتىن بۇرۇن كاپالەت دائىرىسىنى ئېنىق چۈشىنىش كېرەك
</S>
<S ID=29607>
   سۇغۇرتا شىركەتلىرىنىڭ مۇناسىۋەتلىك بەلگىلىمىلىرىگە ئاساسلانغاندا، ھازىر بالىلار تاسادىپىي ھادىسە سۇغۇرتىسىدا بالىلار تاسادىپىي ھادىسە تۈپەيلىدىن ئۆلۈپ كەتسە، ياكى يارىلىنىپ مېيىپ بولۇپ قالسا ئاندىن تۆلەم بېرىلىدىكەن. شۇنىڭ ئۈچۈن سۇغۇرتىلاتقۇچى بۇ نۇقتىنى ئايدىڭلاشتۇرۇۋالغاندىن كېيىن ئاندىن قارار چىقىرىشى كېرەك. ئۇنىڭدىن باشقا بالىلار سۇغۇرتىسىنى تەكرار سېتىۋېلىشنىڭمۇ ھاجىتى يوق، چۈنكى ئېلىمىزدە بالىلار ئۆلۈپ كەتسە بېرىلىدىغان تۆلەم سوممىسىنىڭ ئەڭ يۇقىرى چېكى 100 مىڭ يۈەن بولۇپ، ئوخشىمىغان شىركەتلەرنىڭ ئوخشىمىغان سۇغۇرتا تۈرلىرىنى بىرلەشتۈرۈپ سېتىۋالغان تەقدىردىمۇ بېرىلىدىغان تۆلەم سوممىسى يەنىلا مۇشۇ چەكنىڭ ئىچىدە بولىدۇ. دەسلەپتە تۆلەم بېرىشنى تەلەپ قىلغان سۇغۇرتا شىركىتىنىڭ تۆلەم سوممىسى مۇشۇ چەككە يەتمىسە باشقا سۇغۇرتا شىركىتىدىن داۋاملىق تۆلەم تەلەپ قىلىشقا بولىدۇ، ئەمما يەنىلا ئومۇمىي تۆلەم سوممىسى 100 مىڭ يۈەندىن ئاشمايدۇ.
</S>
<S ID=29608>
   سۇغۇرتا مۇتەخەسسىسلىرى ئائىلە باشلىقلىرىغا سۇغۇرتا سېتىۋالغاندا تۆۋەندىكى بىر قانچە نۇقتىغا دىققەت قىلىشنى ئەسكەرتىدۇ: سۇغۇرتا ھەققىنى تاپشۇرۇش مەزگىلىدە قۇربى يەتمىگەنلىكتىن، سۇغۇرتا ھەققىنى داۋاملىق تۆلەشكە ئامالسىز قالسىمۇ، سۇغۇرتا توختامى داۋاملىق كۈچكە ئىگە بولىدۇ، دەپ بېكىتىلگەن سۇغۇرتا تۈرىنى تاللىشى، ئۇنىڭدىن باشقا ئائىلە باشلىقى ئالدى بىلەن ئۆزىگە سۇغۇرتا سېتىۋېلىپ، چوڭلار تاسادىپىي خەتەرگە يولۇقۇشى سەۋەبىدىن ئائىلىگە كېلىدىغان زىياننى ئازايتىشى كېرەك.
</S>
<S ID=29609>
نىجات قۇربان تەرجىمىسى
</S>
<S ID=29610>
‏
</S>
</TEXT>
/BODY
/DOC