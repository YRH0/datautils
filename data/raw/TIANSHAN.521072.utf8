<DOC>
<DOCID>TIANSHAN.521072</DOCID>
<HEADER>
<CLASS>ئۈرۈمچى</CLASS>
<DATE>2016-05-04 11:22:46</DATE>
</HEADER>
<BODY>
<HEADLINE>
<S ID=27024>
ئۆزئارا ئالاقىنى كۈچەيتىپ، ئۆزئارا ئۆگىنىپ، مىللەتلەر ئىتتىپاقلىقى تەشۋىقاتىنى ئىلگىرى سۈرەيلى
</S>
</HEADLINE>
<TEXT>
<S ID=27025>
   ئۆز مۇخبىرىمىز ھەلىمە قۇربان خەۋىرى، فوتوسى: ئاپتونوم رايونىمىزدا مىللەتلەر ئىتتىپاقلىقى -تەرەققىيات يىلى پائالىيىتى ئەۋج ئېلىپ، جاي-جايلاردا ھەر مىللەت كادىر، ئاممىسى تۈرلۈك ئۇسۇللار ئارقىلىق بۇ پائالىيەتنى قانات يايدۇرۇۋاتقان پەيتلەردە، ئۈرۈمچى شەھىرىنىڭ تەڭرىتاغ رايونىدا ئاجايىپ ئەھمىيەتلىك بىر قېتىملىق پائالىيەت ئۆتكۈزۈلدى.
</S>
<S ID=27026>
    3-ماي چۈشتىن بۇرۇن، تەڭرىتاغ رايونلۇق دۆڭكۆۋرۈك مەھەللە كومىتېتىدىكى خىزمەتچى خادىملار بۇ جايغا ئېكىسكۇرسىيە ھەمدە ئۆگىنىشكە كەلگەن بىر قانچە ئالاھىدە مېھمانلارنى كۈتىۋالدى. بۇ مېھمانلار تەڭرىتاغ يولى مەھەللە كومىتېتىدىكى بىر قىسىم خىزمەتچى خادىملار بولۇپ، ئۇلار ئىككى مەھەللە كومىتېتى ئارىسىدىكى ھەر مىللەت كادىر، ئاممىسى ئارىسىدىكى دوستانە ئالاقىنى كۈچەيتىش، ئۆزئارا ئۆگىنىش، مىللەتلەر ئىتتىپاقلىقى ناخشىسىنى ئورتاق ياڭرىتىش مەقسىتىدە دۆڭكۆۋرۈك مەھەللە كومىتېتىدە ئېكىسكۇرسىيەدە بولدى ھەمدە شۇ تەۋەلىكتىكى ئەڭ ئاۋات سودا سارايلارنىڭ بىرى بولغان «ئالتۇن بۇلاق» سودا سارىيىنىڭ 5-قەۋىتىدىكى يىغىن زالىغا يىغىلىپ ئۆزئارا پىكىر ئالماشتۇردى.
</S>
<S ID=27027>
   دۆڭكۆۋرۈك مەھەللە كومىتېتىنىڭ مۇدىرى ھەدىيە ئىسلام مۇنداق دېدى: تەڭرىتاغ يولى مەھەللە كومىتېتىدا خەنزۇ يولداشلارنىڭ ئىگەللىگەن نىسبىتى بىر قەدەر كۆپ، دۆڭكۆۋرۈك مەھەللە كومىتېتىدا ئۇيغۇر، قازاق قاتارلىق ئاز سانلىق مىللەتلەرنىڭ سانى بىر قەدەر كۆپ. بۇ ئىككى رايون ئوتتۇرىسىدا قويۇق ئالاقە ئورنىتىپ، ئۆزئارا پىكىرلىشىپ، تەجرىبە ئالماشتۇرۇش، ھەر مىللەت ئاممىسىنىڭ دوستلۇقىنى ئىلگىرى سۈرۈپ، رايونلار ئارىسىدىكى ئارىلىقنى يېقىنلاشتۇرۇشتا مۇھىم ئەھمىيەتكە ئىگە. بۇ پائالىيەتنى ئۆتكۈزۈش ئارقىلىق يېڭى دوستلار بىلەن تونۇشتۇق، پىكىرلەشتۇق، ئىشلىگەن خىزمەتلىرىمىز ھەمدە بۇنىڭدىن كېيىنكى پىلانلىرىمىز توغرىسىدا سۆھبەتلەشتۇق. بۈگۈنكى پائالىيىتىمىز ئىنتايىن مول نەتىجىلىك بولدى، بۇنىڭدىن كېيىن بۇ خىلدىكى پائالىيەتلىرىمىز توختاپ قالمايدۇ. گۈزەل شەھىرىمىزنى ھەر مىللەت خەلقى خۇددى بىر ئائىلە كىشىلىرىدەك ئىناق-ئىتتىپاق ئۆتىدىغان، بىر-بىرىگە ھەمدەمدە بولۇپ، ئورتاق تەرەققىي قىلىدىغان بىر گەۋدىگە ئايلاندۇرۇش ئۈچۈن تېخىمۇ تىرىشىمىز.
</S>
<S ID=27028>
    پائالىيەتنىڭ ئاخىرىدا، دۆڭكۆۋرۈك مەھەللە كومىتېتىدىكى خادىملار تەڭرىتاغ يولى مەھەللە كومىتېتىدىكى خەنزۇ يولداشلارغا  بادام دوپپا ۋە گىلەم دوپپىنى ھەدىيە قىلدى ھەمدە ئۆز قولى بىلەن كىيگۈزۈپ قويدى. ئاندىن، ئىككى تەرەپتىكى كادىرلار ۋە خىزمەتچى خادىملار بىرگە «ئالتۇن بۇلاق» سودا سارىيىنى كۆزدىن كەچۈردى شۇنداقلا ھەمداستىخان بولۇشۇپ، خۇشاللىق ئىلكىدە بۇ قىسقىغىنە ئەمما ئەھمىيەتلىك پائالىيەتنى ئاخىرلاشتۇردى.
</S>
</TEXT>
/BODY
/DOC