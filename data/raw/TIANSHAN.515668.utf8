<DOC>
<DOCID>TIANSHAN.515668</DOCID>
<HEADER>
<CLASS>خەلقئارا</CLASS>
<DATE>2016-04-08 12:54:57</DATE>
</HEADER>
<BODY>
<HEADLINE>
<S ID=24057>
مۇساپىرلار پاجىئەسىنى كىم پەيدا قىلىۋاتىدۇ؟
</S>
</HEADLINE>
<TEXT>
<S ID=24058>
   نۇرغۇن تاراتقۇ مۇخبىرلىرى ۋە يەرلىكتىكى ئامما گىرېتسىيە لېسبوس ئارىلىدىن قايتۇرۇۋېتىلگەن قانۇنسىز كۆچمەنلەرنىڭ 4 – ئاپرېل چۈشتىن بۇرۇن تۈركىيەنىڭ شەرقىدىكى دېڭىز ساھىلى شەھىرى دىكىلىغا يېتىپ كەلگەنلىكىگە يېقىندىن دىققەت قىلدى.
</S>
<S ID=24059>
بۇنىڭدىن ئەسلىدىلا گىرېتسىيە چېگراسىدىن ئوغرىلىقچە ئۆتۈپ ئاخىرىدا ياۋروپا ئىتتىپاقىدىكى دۆلەتلەرگە بېرىپ ماكانلىشىش ئارزۇسىدا بولغان مۇساپىرلارنىڭ قايتۇرۇۋېتىلگەنلىكىدىن ئىنتايىن ئۈمىدسىزلەنگەنلىكىنى ۋە دەككە – دۈككىگە چۈشكەنلىكىنى كۆرۈۋالغىلى بولىدۇ.
</S>
<S ID=24060>
   مۇساپىرلار دىكىلى پورتىدىكى چېدىرلاردا سالامەتلىكىنى تەكشۈرتكەندىن كېيىن تىزىمغا ئېلىنىپ، تۈركىيە ھۆكۈمىتى غەربىي شىمالدىكى كىرىكلارېلى ئۆلكىسىدە ئۇلارغا تەييارلىغان ۋاقىتلىق پاناھلىنىش مەركىزىدە ماكانلىشىدۇ.
</S>
<S ID=24061>
   دىكىلىنىڭ نوپۇسى 450 مىڭدەك بولۇپ، يەرلىك ئاھالە قايتۇرۇۋېتىلگەن مۇساپىرلارنى چەتكە قاققان ۋە ئۇلار بىلەن توقۇنۇشقان.
</S>
<S ID=24062>
ئۇلار: بۇ مۇساپىرلار يۇرتىمىزغا كەلسە يۇرتىمىزنىڭ تىنچلىقى ۋە بىخەتەرلىكى بۇزۇلىدۇ، مۇساپىرلار بىز بىلەن خىزمەت تالىشىدۇ، دەپ قارىغان.
</S>
<S ID=24063>
ئىلگىرى ئۇلار نارازىلىق بىلدۈرۈش ھەرىكىتى، كوللېكتىپ ئىمزا قويۇش ۋە لوزۇنكا ئېسىش ئارقىلىق نارازىلىقىنى بىلدۈرگەن.
</S>
<S ID=24064>
   دىكىلىدىكى مەلۇم ئاشخانىنىڭ خوجايىنى مۇنداق دېدى: ئاشخانام ساياھەتچىلىككە تايىنىپ سودا قىلىدۇ، مۇساپىرلار بۇ شەھەرگە كەلگەندىن كېيىن بىخەتەرلىك مەسىلىسى پەيدا بولىدۇ، شۇڭا ئەر خىزمەتچىدىن بىرنى تەكلىپ قىلىشقا مەجبۇر بولۇۋاتىمەن، بولمىسا كەچتە ئاشخانىنى تاقىغاندىن كېيىن ئۆزۈم يالغۇز ئۆيگە قايتىشقا جۈرئەت قىلالمايمەن.
</S>
<S ID=24065>
   ئامېرىكا قاتارلىق غەرب ئەللىرىنىڭ ئارقا – ئارقىدىن ئېلان قىلغان بىخەتەرلىك ئاگاھلاندۇرۇشىغا ئەگىشىپ ئۇدا تېررورلۇق ھۇجۇمىغا ئۇچراۋاتقان تۈركىيەنىڭ بىخەتەرلىك جەھەتتىكى ئەندىشىسى كۈنسېرى كۈچەيدى.
</S>
<S ID=24066>
شۇنىڭ بىلەن بىللە، تۈركىيەمۇ ئىچكى ئىشلار ۋە دىپلوماتىيە مەسىلىلىرىدە نۇرغۇن مەسىلىگە دۇچ كەلمەكتە. تۈركىيە شۇنداق ئەھۋالدا تۇرۇپمۇ يەنىلا 3 مىليوندىن ئارتۇق مۇساپىرنى ماكانلاشتۇردى ۋە ئۇلار ئۈچۈن زور چىقىم تارتتى.
</S>
<S ID=24067>
بۇنىڭدىن نۇرغۇن تۈركىيەلىك غەزەپلىنىپ: تۈركىيە بۇ مۇساپىرلارغا شۇنچىلىك مېھرىبانلىق ۋە سېخىيلىق قىلىۋاتىدۇ، ئەجەبا غەرب دۆلەتلىرى بۇ مۇساپىرلارنى نېمىشقا قوبۇل قىلمايدۇ؟ دېيىشمەكتە.
</S>
<S ID=24068>
   ياۋروپا دۇچ كېلىۋاتقان مۇساپىرلار دولقۇنى دەل غەرب دۆلەتلىرىنىڭ يېڭى مۇداخىلىچىلىكىنىڭ نەتىجىسى.
</S>
<S ID=24069>
قىسمەن غەرب دۆلەتلىرى ‹‹دېموكراتىيە››، ‹‹ئەركىنلىك››، ‹‹ئىنسانىي ھوقۇق›› بايراقلىرىنى كۆتۈرۈۋېلىپ، باشقا دۆلەتلەرنىڭ ئىچكى ئىشلىرىغا ئارىلىشىپ، ئاساسىي مۇقىملىقنى ۋە تىنچلىقنى ساقلاۋاتقان غەربىي ئاسىيا ۋە شىمالىي ئافرىقا دۆلەتلىرىنى ئەنسىزلىككە سېلىپ، ئۇرۇش پاتقىقىغا پاتۇرۇپ قويدى، بىگۇناھ پۇقرالار ئېغىر ئازاب – ئوقۇبەتتە قالدى.
</S>
<S ID=24070>
ئىلگىرى ئىنسانلار مەدەنىيىتىنىڭ ئاساسلىق بۆشۈكلىرى سانالغان ئاۋات ماكانلار ھازىر كىشىلەرنىڭ نەزەرىدە ئۇرۇش مالىمانچىلىقى بىلەن تولغان، ئەنسىز جايغا ئايلاندى، بەزىلىرى ھەتتا ‹‹تېررورلۇق›› نامى بىلەن ئاتالدى.
</S>
<S ID=24071>
   كىرىزىس ۋە بالا – قازا يۈز بەرگەندە غەرب ئەللىرى ئۆزلىرىنى قاچۇرۇپ، خەلقئارا ئەھدىنامىدە بەلگىلەنگەن بۇرچىنى ۋە مەجبۇرىيىتىنى زىممىسىگە ئېلىشنى خالىمىدى.
</S>
<S ID=24072>
ئۇلار مۇساپىرلار دولقۇنىنى توسۇشقا، مۇساپىرلار مەسىلىسىنى ئامال بار باشقا دۆلەتلەرگە ئىتتىرىپ قويۇشقا ئۇرۇندى.
</S>
<S ID=24073>
تۈركىيە ئۆز پايدا – مەنپەئىتىنى ئويلىشىپ، ئالدىنقى ئايدا ياۋروپا ئىتتىپاقى بىلەن مۇساپىرلار مەسىلىسىنى ھەمكارلىشىپ ھەل قىلىش كېلىشىمى ئىمزالاپ، تۈركىيە چېگراسىدىن ئوغرىلىقچە ئۆتۈپ گىرېتسىيەگە بارماقچى بولغان، لېكىن پاناھلىنىشنى ئىلتىماس قىلىش ھوقۇقى بولمىغاچقا قايتۇرۇۋېتىلگەن قانۇنسىز مۇساپىرلارنى قوبۇل قىلىشقا ماقۇل بولغان.
</S>
<S ID=24074>
لېكىن شۇنىسى ئېنىقكى، مۇساپىرلار مەسىلىسىنى پەيدا قىلىۋاتقان مەنبە تۈپ يىلتىزىدىن ھەل قىلىنمىسا، ياۋروپادىكى مالىمانچىلىق ھەرگىز تۈگىمەيدۇ.
</S>
<S ID=24075>
   كونىلاردا ‹‹ئۆزگە يۇرتتا سۇلتان بولغىچە، ئۆز يۇرتۇڭدا ئۇلتاڭ بول›› دەيدىغان گەپ بار.
</S>
<S ID=24076>
ئەگەر شۇ مۇساپىرلار ئۆز يۇرتلىرىدا ياشاش پۇرسىتىگە ئېرىشەلىسە، ئۇلارمۇ بالا – چاقىلىرىنى ئېلىپ، يۇرت – ماكانىنى تاشلاپ، ھاياتىنىڭ خەۋپكە ئۇچرىشىغا قارىماي سەرسانلىق يولىغا ماڭمىغان، ئۆزگە يۇرتقا پاناھ تارتىپ كېلىپ باشقىلارغا تايىنىپ كۈن كەچۈرمىگەن بولاتتى.
</S>
<S ID=24077>
   ھايات – ماماتىغا قارىماي ئۇرۇش مالىمانچىلىقىدىن ئۆزىنى ئېلىپ قاچقانلارنى ئەيىبلەشكە بولمايدۇ، يەنە بىر تەرەپتىن، زور تۈركۈمدىكى مۇساپىرلارنىڭ ئۆز يۇرتىغا كېلىپ، ماكانلىشىشىغا قارشى تۇرۇۋاتقان ئاممىنىڭ كۆڭلىنى چۈشەنمەيمۇ بولمايدۇ، لېكىن باشقا دۆلەتلەرنىڭ ئىچكى ئىشلىرىغا ئارىلىشىدىغان قىلمىش تۈگىمىگىچە، زىممىسىگە ئېلىشقا تېگىشلىك خەلقئارا مەسئۇلىيەت زىممىسىگە ئېلىنمىغۇچە مۇساپىرلار مەسىلىسى تۈپ يىلتىزىدىن ھەل بولمايدۇ.
</S>
<S ID=24078>
شىنخۇا ئاگېنتلىقى
</S>
<S ID=24079>
‏
</S>
</TEXT>
/BODY
/DOC