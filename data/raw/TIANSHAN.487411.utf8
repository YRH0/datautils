<DOC>
<DOCID>TIANSHAN.487411</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-01-13 12:14:29</DATE>
</HEADER>
<BODY>
<HEADLINE>
<S ID=2655>
‏تاغلىق كەنتتە ‹‹بېيىش يولى›› ياسالدى
</S>
</HEADLINE>
<TEXT>
<S ID=2656>
    ئاقسۇ ۋىلايەتلىك پارتىيە مەكتىپىنىڭ تەرجىمانلىق كەسپىنى پۈتكۈزگەن شۆھرەت تۆمۈر 1995 – يىلى 10 – ئايدا باي ناھىيەسىدىن 100 كىلومېتىر يىراقلىقتىكى تاغ ئارىسىغا جايلاشقان نەسىللىك قوي فېرمىسىغا ئىشقا چۈشتى.
</S>
<S ID=2657>
ئۇ خىزمەتتىكى تىرىشچانلىقى، ئەستايىدىللىقى بىلەن 1998 – يىلى 11 – ئايدا فېرما ئىتتىپاق كومىتېتىنىڭ شۇجىلىقىغا تەيىنلەندى.
</S>
<S ID=2658>
بۇ جەرياندا فېرمىدىكى ياشلار ئارىسىدا تۈرلۈك مەدەنىيەت – تەنتەربىيە پائالىيەتلىرىنى قانات يايدۇرۇپ، ئاممىنىڭ مەنىۋى تۇرمۇشىنى جانلاندۇرۇپلا قالماستىن، ياشلارنى تەشكىللەپ، قىيىنچىلىقى بارلارغا ياردەم بېرىپ، ياشلارنىڭ ئىلغارلىقىنى نامايان قىلدى.
</S>
<S ID=2659>
    شۆھرەت 2003 – يىلىدىن باشلاپ نەسىللىك قوي فېرمىسىنىڭ قوغداش خىزمىتىدىن تارتىپ بىرلىك سەپ، دىن ئىشلىرى خىزمەتلىرىنى بىللە ئىشلىدى.
</S>
<S ID=2660>
بۇ جەرياندا شەرەپ بىلەن جۇڭگو كوممۇنىستىك پارتىيەسىگە كىردى.
</S>
<S ID=2661>
ئۇ فېرما قوغداش بۆلۈمىنىڭ باشلىقى بولۇپ ئىشلىگەندە، بۇ يەردە ساقچىخانا بولمىغاچقا، ساقچىلار ئىشلەشكە تېگىشلىك خىزمەتلەرنىمۇ قوشۇپ ئىشلەشكە توغرا كەلدى.
</S>
<S ID=2662>
ئۇ خەلق ساقچىلىرىنىڭ جەمئىيەتنىڭ مۇقىملىقى، خەلقنىڭ ئامانلىقى جەھەتتىكى رولىنىڭ ئىنتايىن مۇھىملىقىنى چۈشەنگەندىن كېيىن، خەلق ساقچىسى بولۇشتىن ئىبارەت ئوت ئۇنىڭ قەلبىدە يېلىنجاشقا باشلىدى.
</S>
<S ID=2663>
شۇنىڭ بىلەن ئۇ 2012 – يىلى 4 – ئايدا ساقچىلىققا ئىمتىھان بېرىپ ئۆتتى ھەم ناھىيەلىك ج خ ئىدارىسى قاراباغ ساقچىخانىسىغا تەقسىم قىلىنىپ، فېرمىدىكى مەسئۇل ساقچى بولۇپ قالدى.
</S>
<S ID=2664>
شۇنىڭدىن بۇيان شۆھرەت پۈتۈن زېھنىنى بۇ خىزمەتكە قاراتتى، نەسىللىك قوي فېرمىسىنىڭ ھەر بىر بۇلۇڭ – پۇچقاقلىرىغىچە بېرىپ، ئاممىغا پارتىيەنىڭ مىللەت – دىن سىياسىتى، دۆلەتنىڭ ئالاقىدار قانۇن – نىزاملىرى ۋە مىللەتلەر ئىتتىپاقلىقىغا ئائىت سىياسەت، قانۇن – نىزاملارنى ئەستايىدىل تەشۋىق قىلدى.
</S>
<S ID=2665>
    شۆھرەتنىڭ ئائىلە ئىقتىسادى ئەھۋالىنى ياخشى دەپ كەتكىلى بولمايتتى، ئىككى پەرزەنتى بار بولۇپ، ئايالى ئىشسىز ئىدى.
</S>
<S ID=2666>
شۇنداقتىمۇ ئۇ باشقىلارغا ياردەم قولىنى سۇنۇپ كەلدى.
</S>
<S ID=2667>
3 – ئەترەتتىكى ئىشەن ھەسەن ئىسىملىك بىر قىرغىز چارۋىچىنىڭ تۆت بالىسى بار ئىدى، ئايالى ئېغىر كېسەل بولۇپ قېلىپ، داۋالىنىشتا قىينىلىپ قالغانىدى.
</S>
<S ID=2668>
شۆھرەت ئۇنىڭ ئەھۋالىدىن خەۋەر تاپقاندىن كېيىن، ئۇنىڭغا 500 يۈەن ياردەم قىلىپ، قىيىن ئۆتكەلدىن ئۆتۈۋېلىشىغا ياردەم قىلدى.
</S>
<S ID=2669>
    شۆھرەت 2004 – يىلى 2 – ئاينىڭ مەلۇم بىر كۈنى كەچتە ناھىيە بازىرىدىكى ئۆيىدە تېلېۋىزور كۆرۈپ ئولتۇرغاندا، بالا كۆتۈرۈۋالغان بىر خەنزۇ ئايال ئۇنىڭ ئىشىكىنى چېكىپ، ئېزىپ قالغانلىقىنى ئېيتتى.
</S>
<S ID=2670>
شۆھرەت ئۇلارنى دەرھال ئۆيىگە باشلاپ كىرىپ، قىزىق چاي قۇيۇپ بەردى ھەم ئەھۋال سوراش ئارقىلىق، ئۇلارنىڭ يېزا ئىگىلىك 1 – شىسى 11 – تۈەندىن توقسۇن يېزىسىغا تۇغقان يوقلاپ كېلىپ يولدىن ئادىشىپ قالغانلىقىنى ئۇقتى، توقسۇن يېزىسىغا بېرىش ئۈچۈن يەنە 20 كىلومېتىر يول مېڭىشقا توغرا كېلەتتى.
</S>
<S ID=2671>
شۆھرەت ئۇ ئايالنىڭ يېنىدىكى قىزچاقنىڭ قىزىپ قالغانلىقىنى بىلىپ، ئۇنىڭغا دورا تېپىپ ئەكىلىپ ئىچكۈزدى ھەم ئۇلارنى ئۆيىدە قوندۇرۇپ، ئىككىنچى كۈنى قىزنىڭ ئەھۋالى نورماللاشقاندىن كېيىن، ئۇلارنى غىزالاندۇرۇپ، بېكەتكە ئاپىرىپ يولغا سېلىپ قويدى.
</S>
<S ID=2672>
    شۆھرەت 2008 – يىلى 4 – ئاينىڭ مەلۇم بىر كۈنى ئىشتىن چۈشۈپ، ئۆيىگە قايتىش يولىدا بىر ئالتۇن زەنجىرنى تېپىۋالدى.
</S>
<S ID=2673>
ئۇ دەرھال فېرما رادىيو پونكىتىغا بېرىپ، رادىيو ئۇزېلى ئارقىلىق ئالتۇن زەنجىرنىڭ ئىگىسىنى تېپىپ، مالنى ئىگىسىگە قايتۇرۇپ بەردى.
</S>
<S ID=2674>
    شۆھرەت 2013 – يىل 8 – ئاينىڭ 19 – كۈنى نەسىللىك قوي فېرمىسى دوختۇرخانىسىنىڭ سابىق باشلىقى ئىسلام سايىمنىڭ موتوسىكلىت مىنىپ، قاراباغ يېزىسىدىن ئۆيىگە قايتىش يولىدا ھادىسىگە ئۇچرىغانلىقىنى ئاڭلاپ، دەرھال نەق مەيدانغا بېرىپ، ئۇنىڭ قانغا مىلىنىپ ياتقانلىقىنى، ھوشىدىن كەتكەنلىكىنى كۆرۈپ، ئاپتوموبىل بىلەن ئۇنى دەرھال دوختۇرخانىغا ئېلىپ باردى ۋە خىزمەتداشلىرىنى ئىئانە قىلىشقا سەپەرۋەر قىلىپ، يىغىلغان 1650 يۈەننى ئىسلام سايىمنىڭ ئائىلىسىدىكىلەرگە بەردى.
</S>
<S ID=2675>
    شۆھرەت يەنە خەنزۇ تىلىنى ياخشى بىلىشتەك ئالاھىدىلىكى بىلەن، خەنزۇ كادىرلار ۋە ئالاقىدار خىزمەتچىلەر بىلەن ھەمكارلىشىپ، مەركەزنىڭ شىنجاڭ خىزمىتى سۆھبەت يىغىنىنىڭ روھىنى دېھقان – چارۋىچىلارغا، ئۇرۇق – تۇغقان، دوست – بۇرادەرلىرىگە يەتكۈزدى.
</S>
<S ID=2676>
يېقىنقى يىللاردىن بۇيان جايلاردا يۈز بەرگەن زوراۋانلىق، تېررورلۇق ۋەقەلىرى، دىن ئەسەبىيلىك ئىدىيەسىنىڭ دۆلەت ۋە خەلققە كەلتۈرگەن زىيانلىرىنى سۆزلەپ، ھەر مىللەت ئاممىسىغا پىتنە – ئىغۋاغا ئىشەنمەسلىك، پارتىيە، ھۆكۈمەتكە ئىشىنىش، بىر – بىرىگە كەڭ قورساق بولۇش، ئۆزئارا ئۆگىنىش، ياردەم بېرىش، دوستانە، ئىناق ئۆتۈش، مىللەتلەر ئىتتىپاقلىقىنى ئاڭلىق قوغداش ھەققىدە ئېرىنمەي تەربىيە ئىشلەپ، مىللەتلەر ئىتتىپاقلىقىنى ئەمەلىي ھەرىكىتى بىلەن ئىلگىرى سۈردى.
</S>
<S ID=2677>
    شۆھرەت گەرچە ئالەمشۇمۇل نەتىجىلەرنى يارىتالمىغان بولسىمۇ، قىلغان ھەر بىر ئىشىدا بىرلىك سەپ، مىللەت – دىن ئىشلىرى كادىرى ۋە خەلق ساقچىسى بولۇش سۈپىتى بىلەن، كوممۇنىستلارنىڭ جان – دىل بىلەن خەلق ئۈچۈن خىزمەت قىلىشتەك ئالىيجاناپ پەزىلىتىنى نامايان قىلدى.
</S>
<S ID=2678>
دېھقان – چارۋىچىلار ئارىسىدا يۈز بەرگەن تۈرلۈك زىددىيەت – ماجىرالارنى مۇرەسسە يولى بىلەن ۋاقتىدا ھەل قىلدى.
</S>
<S ID=2679>
ئۇ مۇرەسسە قىلغان تۈرلۈك زىددىيەت – ماجىرالار 33 كە، مۇرەسسەنىڭ ئۇتۇقلۇق بولۇش نىسبىتى %100كە يەتتى.
</S>
</TEXT>
/BODY
/DOC