<DOC>
<DOCID>TIANSHAN.494246</DOCID>
<HEADER>
<CLASS>شىنجاڭ</CLASS>
<DATE>2016-01-29 12:40:58</DATE>
</HEADER>
<BODY>
<HEADLINE>
<S ID=7464>
شىنجاڭنىڭ تېز مۇز تېيىلىش تەنھەرىكىتى قايتا جانلاندى
</S>
</HEADLINE>
<TEXT>
<S ID=7465>
     جىڭ بو، چاۋ جىن
</S>
<S ID=7466>
    تۆت كۈن كەسكىن ئېلىشىش ئارقىلىق مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ تېز مۇز تېيىلىش مۇسابىقىسى 25 – يانۋار ئاياغلاشتى.
</S>
<S ID=7467>
بۇ قېتىمقى مۇسابىقىدە شىنجاڭ جەمئىي بەش ئالتۇن مېدال، ئۈچ كۈمۈش مېدال ۋە بەش مىس مېدالنى قولغا كەلتۈرۈشتەك ياخشى نەتىجىگە ئېرىشتى، بۇ شىنجاڭنىڭ تېز مۇز تېيىلىش تەنھەرىكىتىنىڭ قايتا جانلانغانلىقىنى تولۇق ئىسپاتلىدى.
</S>
<S ID=7468>
    ئىلگىرىكى شان – شەرەپ قايتا نامايان بولدى
</S>
<S ID=7469>
    24 – يانۋار شىنجاڭنىڭ تېز مۇز تېيىلىش تەنھەرىكىتى تارىخ بېتىگە يېزىلىدىغان بىر كۈن بولدى، شىنجاڭلىق ماھىر رەقىمباي تالابقان، جۇ جيافەن، دەستۇر تۇرسۇنقان تېز مۇز تېيىلىش مۇسابىقىسىنىڭ ئەرلەر كوللېكتىپ قوغلىشىش (سەككىز ئايلانما) تۈرىدە ئۈچ مىنۇت 49 سېكۇنت 19لۇق نەتىجە بىلەن چېمپىيونلۇققا ئېرىشتى.
</S>
<S ID=7470>
بۇ شىنجاڭلىق ماھىرلارنىڭ قىشلىق تەنھەرىكەت مۇسابىقىسىنىڭ تېز مۇز تېيىلىش تۈرىدىكى كوللېكتىپ مۇسابىقىدە تۇنجى قېتىم چېمپىيونلۇققا ئېرىشىشى ھەم شىنجاڭلىق تەنھەرىكەتچىلەرنىڭ قىشلىق تەنھەرىكەت مۇسابىقىسىنىڭ تېز مۇز تېيىلىش تۈرىدىكى ئەڭ كاتتا مۇكاپاتقا 25 يىلدىن كېيىن قايتا ئېرىشىشى ھېسابلىنىدۇ.
</S>
<S ID=7471>
    شىنجاڭنىڭ بۇ ئالتۇن مېدالنى قولغا كەلتۈرۈشنى ساقلاۋاتقىنىغا ناھايىتى ئۇزاق بولغانىدى. شىنجاڭنىڭ داڭلىق تېز مۇز تېيىلىش ماھىرى ليۇ يەنفېي 1991 – يىلى مەملىكەتلىك 7 – نۆۋەتلىك قىشلىق تەنھەرىكەت مۇسابىقىسىنىڭ تېز مۇز تېيىلىش تۈرىدە چېمپىيون بولغاندىن كېيىن، شىنجاڭ ماھىرلىرى بۇ تۈردە ئالتۇن مېدال ئېلىپ باقمىغانىدى.
</S>
<S ID=7472>
    ئەلۋەتتە، كۆپچىلىك يەنە ياشلار گۇرۇپپىسىنىڭ قىزلار 3000 مېتىرغا تېيىلىش تۈرىدە كۈمۈش مېدال ئالغان تيەن رۈينىڭ يېتەكچىلىكىدە، قىزلار كوللېكتىپ قوغلىشىش (ئالتە ئايلانما) مۇسابىقىسىدە كۈمۈش مېدال ئالغان خەن فاڭ، زېڭ ۋېيۋېي قاتارلىقلارنىمۇ ئېسىدە تۇتۇشى كېرەك، ئۇلارنىڭ نەتىجىسىمۇ شىنجاڭنىڭ تېز مۇز تېيىلىش ئومۇمىي ئەمەلىي كۈچىنىڭ ئۈزلۈكسىز ئېشىۋاتقانلىقىنى چۈشەندۈرىدۇ.
</S>
<S ID=7473>
    شىنجاڭ تېز مۇز تېيىلىش كوماندىسىنىڭ يېتەكچىسى فۇ يۇڭ مۇنداق دېدى: ئالدىنقى نۆۋەتلىك مەملىكەتلىك قىشلىق تەنھەرىكەت مۇسابىقىسىگە شىنجاڭ ئالتە تېز مۇز تېيىلىش ماھىرىنى ئەۋەتكەن، ئەمما بىر تەنھەرىكەتچىلا 9 – لىككە ئېرىشكەن، باشقا ماھىرلار ئالدىنقى 20نىڭ قاتارىغىمۇ كىرەلمىگەنىدى.
</S>
<S ID=7474>
بۇ نۆۋەتلىك مەملىكەتلىك قىشلىق تەنھەرىكەت مۇسابىقىسىدە ئاپتونوم رايونىمىزنىڭ تېز مۇز تېيىلىش كوماندىسى قايتا جانلىنىپ، ياخشى نەتىجىگە ئېرىشتى.
</S>
<S ID=7475>
    بۇ شىنجاڭنىڭ تېز مۇز تېيىلىش تەنھەرىكىتىدە زور بۆسۈش بولغانلىقى ۋە تېز مۇز تېيىلىش تەنھەرىكىتى سەۋىيەسىنىڭ ئۆسكەنلىكى، شۇنداقلا شىنجاڭنىڭ تېز مۇز تېيىلىش تەنھەرىكىتىدە ئىلگىرى قولغا كەلتۈرگەن شان – شەرەپلەرنىڭ قايتا نامايان بولغانلىقى، شىنجاڭ تېز مۇز تېيىلىش تەنھەرىكىتىنىڭ قايتا جانلانغانلىقىنىڭ سىمۋولى.
</S>
<S ID=7476>
    ئەمەلىيەتتە، ئوتتۇرا ۋە ئۇزاق يولدا تېز مۇز تېيىلىش شىنجاڭ تېز مۇز تېيىلىش كوماندىسىنىڭ ئۈستۈنلۈككە ئىگە تۈرلىرىنىڭ بىرى بولۇپ، تۇنجى كۈندىكى 5000 مېتىرغا تېز مۇز تېيىلىش مۇسابىقىسدە، شىنجاڭ غوللۇق كوماندا ئەزالىرىنى مۇسابىقىگە قاتناشتۇرۇپ، ئەرلەرنىڭ 5000 مېتىرغا تېز مۇز تېيىلىش تۈرىدە چېمپىيونلۇقنى قولغا كەلتۈرۈشكە تىرىشقانىدى.
</S>
<S ID=7477>
    يىقىلىپ چۈشۈش بەزىدە تېخىمۇ ياخشى ئورنىدىن تۇرۇشتىن دېرەك بېرىدۇ.
</S>
<S ID=7478>
تۇنجى مەيداندىكى مەغلۇبىيەت كوماندا ئەزالىرىنىڭ ھەممىنى قايرىپ قويۇپ، كۈچىنىڭ بارىچە ئېلىشىشىغا تۈرتكە بولدى.
</S>
<S ID=7479>
ئەرلەرنىڭ كوللېكتىپ قوغلىشىش مۇسابىقىسىدە چېمپىيونلۇققا ئېرىشىش شىنجاڭنىڭ تېز مۇز تېيىلىش تەنھەرىكىتىنىڭ ئەمەلىي كۈچىنى ئىسپاتلىدى، شۇنداقلا شىنجاڭنىڭ تېز مۇز تېيىلىش تەنھەرىكىتىدىكى جۇغلانما كۈچىنىڭ ئۇرغۇپ تاشقانلىقىدىن دېرەك بەردى.
</S>
<S ID=7480>
    ئۆتمۈشتىكى شانلىق يىللارنى ئەسلەش
</S>
<S ID=7481>
    شىنجاڭنىڭ تېز مۇز تېيىلىش تەنھەرىكىتىدە بىر مەزگىل شانلىق سەھىپە يارىتىلغان.
</S>
<S ID=7482>
1986 – يىلىدىن 1997 – يىلىغىچە بولغان ئارىلىقتا، ليۇ يەنفېي قاتارلىق بىر تۈركۈم تېز مۇز تېيىلىش تەنھەرىكەتچىلىرى كۆپ قېتىم دۆلەت ئىچى مۇسابىقىلىرىدە ئالتۇن مېدالغا ئېرىشىپ، مەملىكەت رېكورتىنى بۇزۇپ تاشلىغان.
</S>
<S ID=7483>
    ‹‹شىنجاڭنىڭ تېز مۇز تېيىلىش رېكورتى مەملىكەتنىڭ رېكورتى بولۇپ قالغانىدى››، دېدى فۇ يۇڭ ئۆتمۈشنى ئەسلەپ پەخىرلەنگەن ھالدا.
</S>
<S ID=7484>
شىنجاڭنىڭ تېز مۇز تېيىلىش تۈرىدىكى ‹‹ئۈچ ئەزىمەت›› دەپ ئاتالغان فۇ يۇڭ، دەي جۈن ۋە ليۇ يەنفېي ئەينى يىللاردىكى شىنجاڭنىڭ تېز مۇز تېيىلىش تۈرىنىڭ سەركىلىرى بولۇپ، ئۇلار جاۋ جىخۇا، خۇاڭ جيې، جىڭ يۇڭپىڭلار بىلەن بىللە شىنجاڭنىڭ تېز مۇز تېيىلىش تەنھەرىكىتىگە ئاساس سالغان.
</S>
<S ID=7485>
    ئاشۇ يىللاردا شىنجاڭنىڭ تېز مۇز تېيىلىش تەنھەرىكىتى ھەممىنىڭ ئالدىدا بولۇپ، نەتىجىسى گەۋدىلىك ئىدى.
</S>
<S ID=7486>
ليۇ يەنفېي ئۈچ نۆۋەتلىك قىشلىق تەنھەرىكەت مۇسابىقىسىگە قاتناشقان ھەم 1994 – يىلى نورۋېگىيەدە ئۆتكۈزۈلگەن لىلىخامېر قىشلىق ئو ت م دە جۇڭگو ۋەكىللەر كوماندىسىنىڭ بايراقچىسى بولغان. ئىگىلىنىشىچە، ليۇ يەنفېي ئاشۇ يىللاردا شىنجاڭنىڭ تېز مۇز تېيىلىش تۈرى، ھەتتا مەملىكەتنىڭ تېز مۇز تېيىلىش تۈرىدىكى بايراقدار شەخس بولۇپ، جۇڭگوغا ۋاكالىتەن كۆپ قېتىم مۇسابىقىگە قاتناشقان ھەم مەملىكەت رېكورتىنى ساقلاپ كەلگەن.
</S>
<S ID=7487>
    فۇ يۇڭ 1993 – يىلى، ليۇ يەنفېي 1997 – يىلى تەنھەرىكەت ساھەسىدىن چېكىندى، دەي جۈن 1998 – يىلى مەملىكەتلىك تېز مۇز تېيلىش مۇسابىقىسىنىڭ 500 مېتىرغا تېيىلىش تۈرىدە 2 – لىككە ئېرىشكەندىن كېيىن، شىنجاڭنىڭ تېز مۇز تېيىلىش تۈرى چېكىنىپ، نەتىجىسى بىردىنلا چۈشۈپ كەتتى.
</S>
<S ID=7488>
    فۇ يۇڭ تەپسلىي ئانالىز قىلىپ مۇنداق دېدى: 20 – ئەسىرنىڭ 80 – يىللىرىدا شىنجاڭنىڭ قىش پەسلى يېرىم يىلغىچە داۋاملىشاتتى، كېلىماتى شەرقىي شىمال بىلەن ئوخشىشىپ كېتەتتى، كۆپچىلىك ئوخشاش سەۋىيەدە مەشىق قىلاتتۇق، شۇڭا نەتىجىدە بىردەكلىكنى ساقلاپ كەلگەن، ھەتتا باشقىلاردىن ئېشىپ كەتكەنىدۇق.
</S>
<S ID=7489>
20 – ئەسىرنىڭ 90 – يىللىرىغا كەلگەندە، ئىللىق قىش كىلىماتىنىڭ تەسىرىدە، شىنجاڭدا مەشىق قىلغىلى بولىدىغان ۋاقىت ئۈچ ئايغا قىسقاردى، نەتىجىنى ساقلاپ قېلىش ئۈچۈن، شىنجاڭ تېز مۇز تېيىلىش كوماندىسى نەتىجىسى ياخشى ئەزالارنى تاللاپ چەت ئەللەرگە مەشىق قىلىشقا ئەۋەتتى.
</S>
<S ID=7490>
ھالبۇكى بۇ مەزگىلدە، خاربىن شەھىرىدە مەملىكەت بويىچە تۇنجى ئۆي ئىچى مۇز تېيىلىش مەيدانى ياسالدى.
</S>
<S ID=7491>
مەشىق ۋاقتى كاپالەتكە ئىگە بولغانلىقى ئۈچۈن، خېيلۇڭجياڭ ئۆلكىسىنىڭ مۇز تەنھەرىكىتى سەۋىيەسى تېز ئېشىپ، قىسقا يولدا تېز مۇز تېيىلىش قاتارلىق تۈرلەردە باشقا ئۆلكىلەرنى خېلى ئارقىغا تاشلىدى، بۇنىڭ تۈرتكىسىدە بىر تۈركۈم داڭلىق تەنھەرىكەتچىلەر مەيدانغا كەلدى.
</S>
<S ID=7492>
    ئۆزىنى ئوڭشاپ، قايتا جەڭگە ئاتلىنىش
</S>
<S ID=7493>
    شىنجاڭنىڭ تېز مۇز تېيىلىش تەنھەرىكىتىنىڭ جاسارەت بىلەن ئىلگىرىلەشتىكى بۇرۇلۇش نۇقتىسى 2010 – يىلى شەكىللەندى.
</S>
<S ID=7494>
    2009 – يىلىدىن باشلاپ شىنجاڭنىڭ تېز مۇز تېيىلىش تەنھەرىكىتى جاپالىق كۈنلەردە ئۆزىگە مەدەت بېرىش مۇساپىسىنى باشلىدى.
</S>
<S ID=7495>
شۇ يىلى شىنجاڭنىڭ جاي – جايلىرىدىن بىر تۈركۈم ياخشى مايسىلار تاللاندى؛ 2010 – يىلى شىنجاڭ تېز مۇز تېيىلىش كوماندىسى كورېيە تېز مۇز تېيىلىش كوماندىسىنىڭ ياردەمچى تىرېنېرى لى زەيجىنى تەكلىپ قىلىپ، ليۇ يەنفېينى ئۆز ئىچىگە ئالغان تىرېنېرلار بەنزىسىنى تەشكىل قىلدى، فۇ يۇڭ يېتەكچى بولدى، بۇنىڭ بىلەن شىنجاڭنىڭ تېز مۇز تېيىلىش تەنھەرىكىتى جانلىنىپ، قايتا جەڭگە ئاتلاندى.
</S>
<S ID=7496>
    فۇ يۇڭ: ‹‹بولۇپمۇ 2014 – يىلىنىڭ كېيىنكى يېرىمىدىن 2015 – يىلىنىڭ ئالدىنقى يېرىمىغىچە، شىنجاڭنىڭ تېز مۇز تېيىلىش نەتىجىسى ئىزچىل ئۆرلىدى، ئەرلەرنىڭ 1500 مېتىر، 5000 مېتىر، 10 مىڭ مېتىرغا تېيىلىش ۋە ئاياللار كوللېكتىپ تېيىلىش قاتارلىق تۈرلەردە شىنجاڭلىق تەنھەرىكەتچىلەر ئارقا – ئارقىدىن مېدالغا ئېرىشىپ، توققۇز يىلدىن بۇيان تىمتاسلىققا چۆمگەن ئەرلەرنىڭ 3000 مېتىرغا تېز مۇز تېيىلىش تۈرىنىڭ مەملىكەت رېكورتىنى بۇزۇپ تاشلىغان جۇ بىن، ئەرلەرنىڭ 3000 مېتىرغا تېز مۇز تېيىلىش تۈرىنىڭ مەملىكەتلىك ياشلار گۇرۇپپىسى رېكورتىنى بۇزۇپ تاشلىغان ئالماس قاغانباي ۋە مەملىكەتلىك چېمپىيونلۇقنى تالىشىش، لەۋھە تالىشىش مۇسابىقىلىرىدە چېمپىيونلۇققا ئېرىشكەن رەقمىباي قاتارلىق داڭلىق ماھىرلار مەيدانغا كەلدى›› دېدى.
</S>
<S ID=7497>
    شىنجاڭ قار – مۇز تەنھەرىكىتى ئىختىساسلىقلىرىنى يېتىشتۈرۈش ۋە زاپاس ساقلاشنىڭ مۇھىملىقى، شۇنداقلا ھەرىكەت قوللىنىش كېرەكلىكىنى تونۇپ يەتتى.
</S>
<S ID=7498>
بەش يىل ئىچىدە، ئاپتونوم رايونىمىز ھازىرقى 100 ‹‹مۇز تەنھەرىكىتى ئۈلگە كۆرسىتىش مەكتىپى››نى 500 گە كۆپەيتىدۇ ھەم 100 ‹‹چاڭغا تېيىلىش تەنھەرىكىتى ئۈلگە كۆرسىتىش مەكتىپى›› نى يېڭىدىن قۇرۇپ چىقىدۇ؛ مىليونلىغان ياش، ئۆسمۈرنىڭ قار – مۇز تەنھەرىكىتى پىلانىنى داۋاملىق يولغا قويۇپ، قار – مۇز تەنھەرىكىتىگە قاتنىشىدىغان ياشلار، ئۆسمۈرلەرنى 2 مىليوندىن، ئاپتونوم رايون بويىچە قار – مۇز تەنھەرىكىتىگە قاتنىشىدىغانلارنى 5 مىليوندىن ئاشۇرىدۇ.
</S>
<S ID=7499>
‏    ‹‹<300 مىليون كىشىنى قار – مۇز تەنھەرىكىتىگە قاتناشتۇرۇش> ۋە <شىمالنىڭ قار – مۇز تەنھەرىكىتىنى جەنۇبتا قانات يايدۇرۇش، غەربكە كېڭەيتىش> ئىستراتېگىيەسىنىڭ تۈرتكىسىدە، شىنجاڭنىڭ قار – مۇز تەنھەرىكىتىدە تېخىمۇ كۆپ ئىختىساسلىقلار مەيدانغا كېلىدۇ›› دېدى ليۇ يەنفېي قەتئىيلىك بىلەن.
</S>
<S ID=7500>
‏    
</S>
</TEXT>
/BODY
/DOC