<DOC>
<DOCID>TIANSHAN.491749</DOCID>
<HEADER>
<CLASS>شىنجاڭ</CLASS>
<DATE>2016-01-22 12:41:07</DATE>
</HEADER>
<BODY>
<HEADLINE>
<S ID=4928>
خاربىن كوماندىسى ئالتۇن مېدالغا، ئۈرۈمچى كوماندىسى كۈمۈش مېدالغا ئېرىشتى
</S>
</HEADLINE>
<TEXT>
<S ID=4929>
ئاياللار مۇز توپ مۇسابىقىسىدە
</S>
<S ID=4930>
خاربىن كوماندىسى ئالتۇن مېدالغا، ئۈرۈمچى كوماندىسى كۈمۈش مېدالغا ئېرىشتى
</S>
<S ID=4931>
   خالىدە ئوبۇل خەۋەر قىلىدۇ: 21 - يانۋار چۈشتىن كېيىن مەملىكەتلىك 13 - نۆۋەتلىك قىشلىق تەنھەرىكەت مۇسابىقىسىنىڭ ئاياللار مۇز توپ مۇسابىقىسى ئەڭ ئاخىرقى باسقۇچقا قەدەم قويدى.
</S>
<S ID=4932>
ئۈرۈمچى كوماندىسى ئالتىگە قارشى بىر بىلەن خاربىن كوماندىسىغا ئۇتتۇرۇپ، كۈمۈش مېدالغا ئېرىشتى. خاربىن كوماندىسى ئالتۇن مېدالغا، چىچىخار كوماندىسى مىس مېدالغا ئېرىشتى.
</S>
<S ID=4933>
　　ئۈرۈمچى كوماندىسى ئەمەلىي كۈچى ئۆزىدىن ئۈستۈن تۇرىدىغان خاربىن كوماندىسى بىلەن ئوينىغان بۇ مەيدان مۇسابىقىدە، تۇنجى كونتېردىلا ئاكتىپ ھۇجۇمغا ئۆتۈش تاكتىكىسىنى قوللىنىپ، تەشەببۇسكارلىق ھوقۇقىنى تارتقۇزۇپ قويماسلىققا تىرىشتى ۋە قارشى تەرەپ ۋاراتاسىغا خېلى كۈچلۈك تەھدىت پەيدا قىلدى.
</S>
<S ID=4934>
لېكىن، مۇسابىقىنىڭ داۋاملىشىشىغا ئەگىشىپ، ئىككى كوماندا ئوتتۇرىسىدا پەرق كۆرۈلۈشكە باشلىدى.
</S>
<S ID=4935>
خاربىن كوماندىسى ئۈرۈمچى كوماندىسىنىڭ بىر قانچە قېتىملىق كۈچلۈك ھۇجۇمىنى چېكىندۈرگەندىن كېيىن، ئاكتىپ ھۇجۇمغا ئۆتۈپ، سەككىز يېرىم مىنۇت بولغاندا ئۈرۈمچى كوماندىسىدىكى بىر ئەزانىڭ جازالانغانلىق پۇرسىتىدىن پايدىلىنىپ (جازالانغان تەنھەرىكەتچى قائىدىگە خىلاپلىق قىلىش ئەھۋالىنىڭ ئېغىر - يېنىكلىكىگە قاراپ مەيداندىن ۋاقىتلىق ئايرىلىدۇ)، بىر توپ كىرگۈزدى، ئۇزاق ئۆتمەي خاربىن كوماندىسىدىن جاۋ چىنەن يەنە بىر توپ كىرگۈزدى.
</S>
<S ID=4936>
بۇنىڭ بىلەن خاربىن كوماندىسى بىرىنچى كونتېردا ئىككىدە نۆل بىلەن ئۈستۈنلۈككە ئېرىشتى.
</S>
<S ID=4937>
ئىككىنچى كونتېر مۇسابىقىدە، خاربىن كوماندىسى باشتىن - ئاخىر تەشەببۇسكار ئورۇندا تۇردى، ئۈرۈمچى كوماندىسى قارشى تەرەپنىڭ «دەرۋازىسى»غا يېقىنلىشالمىدى.
</S>
<S ID=4938>
خاربىن كوماندىسى ئارقا - ئارقىدىن ئۈچ توپ كىرگۈزۈپ، ئىككىچى كونتېر مۇسابىقە ئاخىرلاشقاندا بەش توپ پەرق بىلەن مۇتلەق ئۈستۈنلۈككە ئېرىشتى.
</S>
<S ID=4939>
ئاخىرقى كونتېر مۇسابىقىدە ئۈرۈمچى كوماندىسى بىر توپ كىرگۈزگەن بولسىمۇ، ئارقىدىنلا خاربىن كوماندىسى يەنە بىر توپ كىرگۈزۈپ، ئۈرۈمچى كوماندىسىنى ئالتىدە بىر نەتىجە بىلەن يېڭىپ، ئالتۇن مېدالغا ئېرىشتى.
</S>
<S ID=4940>

</S>
</TEXT>
/BODY
/DOC