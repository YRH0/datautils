<DOC>
<DOCID>TIANSHAN.529796</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-06-23 13:10:00</DATE>
</HEADER>
<BODY>
<HEADLINE>
<S ID=31224>
تىجارەت بېجى قوشۇلما قىممەت بېجىغا ئۆزگەرسە نېمىگە ئېرىشىمىز؟
</S>
</HEADLINE>
<TEXT>
<S ID=31225>
ئابدۇرىشىت قادىر
</S>
<S ID=31226>
   2011 – يىلى گوۋۇيۈەننىڭ تەستىقلىشى بىلەن مالىيە مىنىستىرلىقى ۋە دۆلەت باج باش ئىدارىسى بىرلىكتە 2012 – يىلى 1 – يانۋاردىن باشلاپ تىجارەت بېجىنى قوشۇلما قىممەت بېجىغا ئۆزگەرتىش سىناق لايىھەسىنى ئېلان قىلىپ، تۇنجى بولۇپ شاڭخەيدە قاتناش – تىرانسپورت كەسپى ۋە بىر قىسىم مۇلازىمەت كەسىپلىرىدە تىجارەت بېجىنى قوشۇلما قىممەت بېجىغا ئۆزگەرتىشنى سىناق قىلدى. شۇنىڭ بىلەن مال ئوبوروت، ئەمگەك مۇلازىمەت، باج تۈزۈلمە ئىسلاھاتىنىڭ مۇقەددىمىسى باشلاندى ھەم 2012 – يىلى 1 – ئاۋغۇستتىن باشلاپ گوۋۇيۈەن تىجارەت بېجىنى قوشۇلما قىممەت بېجىغا ئۆزگەرتىشنى ئون ئۆلكە، شەھەردە سىناق قىلدى. 2016 – يىلى 1 – مايدىن باشلاپ تىجارەت بېجىنى قوشۇلما قىممەت بېجىغا ئۆزگەرتىشنى مەملىكەت بويىچە يولغا قويدى.
</S>
<S ID=31227>
   نۆۋەتتە دۆلىتىمىز زور كۈچ بىلەن ئۈچىنچى كەسىپنى، بولۇپمۇ زامانىۋى مۇلازىمەت كەسپىنى باج تۈزۈلمە ئىسلاھاتىنىڭ تەرەققىياتىغا ماسلاشتۇرۇش ئۈچۈن تىجارەت بېجىنى قوشۇلما قىممەت بېجىغا ئۆزگەرتىپ، شۇ ئارقىلىق تەكرار باج ئېلىش مەسىلىسىنى تۈگىتىپ، جەمئىيەتنىڭ كەسىپلەشكەن ئىش تەقسىماتىنى، كارخانىلارنىڭ باج تەننەرخىنى تۆۋەنلىتىش، كارخانىلارنىڭ تەرەققىيات ئىقتىدارىنى كۈچەيتىش، مەبلەغ سېلىش، ئىستېمال، ئېكسپورت تۈزۈلمىسىنى ئەلالاشتۇرۇشنى نىشانلىدى.
</S>
<S ID=31228>
   تىجارەت بېجىنى قوشۇلما قىممەت بېجىغا ئۆزگەرتىش كارخانىنىڭ يۈكىنى يەڭگىللىتىشكە، كارخانىنىڭ رىقابەت كۈچىنى ئاشۇرۇشقا پايدىلىق. تىجارەت بېجى قوشۇلما قىممەت بېجىغا ئۆزگەرتىلسە، زامانىۋى مۇلازىمەت كەسپى ئېھتىياجلىق بولغان يۇقىرى تېخنىكا، ئىختىساس ئىگىلىرىگە سالغان مەبلىغىنى تۇتۇپ قېلىپ، بۇ ئارقىلىق ھەم كارخانىنىڭ يۈكىنى يەڭگىللەتكىلى ھەم كارخانىنىڭ رىقابەت كۈچىنى ئاشۇرغىلى بولىدۇ.
</S>
<S ID=31229>
   ئۈچىنچى كەسىپنىڭ ھاياتىي كۈچىنى ئاشۇرۇشقا، ئىشلەپچىقىرىش قۇرۇلمىسىنى ئەلالاشتۇرۇشقا پايدىلىق. يەنى ئىلگىرى تىجارەت بېجىنىڭ باج ئېلىش دائىرىسى كەڭرەك بولۇپ، ئاساسلىقى ئۈچىنچى كەسىپنى ئاساس قىلاتتى، قوشۇلما قىممەت بېجىنىڭ باج ئېلىش دائىرىسى تارراق بولۇپ، ئاساسلىقى ئىككىنچى كەسىپنى ئاساس قىلاتتى، تىجارەت بېجىدا تەكرار باج ئېلىش ھادىسىسى مەۋجۇت بولۇپ، بۇ كارخانىلارنىڭ تەرەققىياتىنى چەكلەپ قويغان، تىجارەت بېجى قوشۇلما قىممەت بېجىغا ئۆزگەرتىلگەندىن كېيىن قوشۇلما قىممەت بېجىنىڭ باج ئېلىش دائىرىسى كېڭىيىپ، ئاشقان قىممىتىدىن باج ئېلىش ئارقىلىق تەكرار باج ئېلىش ھادىسىسىگە خاتىمە بېرىپ، كەسىپ قۇرۇلمىسىنى تەڭشەپ، ئۈچىنچى كەسىپنىڭ ھاياتىي كۈچىنى ئاشۇرۇشقا كەڭرى يول ئېچىپ بەردى.
</S>
<S ID=31230>
   ئىجتىمائىي تەقسىماتنىڭ تېخىمۇ مۇۋاپىق بولۇشىغا، ئۈچىنچى كەسىپنىڭ تەرەققىياتىنى ئىلگىرى سۈرۈشكە، خەلقنىڭ كىرىمىنى ئاشۇرۇپ، باي – باياشات بولۇشقا يېتەكلەشكە پايدىلىق. يەنى تىجارەت بېجى قوشۇلما قىممەت بېجىغا ئۆزگەرتىلگەندىن كېيىن، قوشۇلما قىممەت بېجى يەككە باج نىسبىتىنى قوللىنىپ، بۇرۇنقى تىجارەت بېجىنىڭ پەرقلىق باج نىسبىتىنىڭ ئىقتىسادىنىڭ ئايلىنىشىغا بولغان پاسسىپ تەسىرىنى يېڭىپ، باج ئېلىش تەننەرخىنى تۆۋەنلەتتى، بۇنداق ئەھۋال ئۈچىنچى كەسىپنىڭ جۇش ئۇرۇپ راۋاجلىنىشىنى ئىلگىرى سۈرۈپ، خەلقنىڭ كىرىمىنى ئاشۇرۇپ، ئىجتىمائىي تەقسىماتنى تېخىمۇ مۇۋاپىقلاشتۇرۇشقا ئاساس سالدى.
</S>
<S ID=31231>
   دېمەك، تىجارەت بېجىنى قوشۇلما قىممەت بېجىغا ئۆزگەرتىش باج تۈزۈلمە ئىسلاھاتىنىڭ مۇقەررەر يۈزلىنىشى بولۇپ، تىجارەت بېجىنى قوشۇلما قىممەت بېجىغا ئۆزگەرتىشتە چىڭ تۇرۇپ، ئوتتۇرا، كىچىك كارخانىلارنىڭ تەرەققىياتىنى ھەقىقىي قوللاپ، ئادەتتىكى باج تاپشۇرغۇچىلار بىلەن كىچىك كۆلەملىك باج تاپشۇرغۇچىلارنىڭ باراۋەر ئىقتىسادىي ئورۇنغا ئىگە بولۇشىنى ئىلگىرى سۈرگىلى، شۇ ئارقىلىق ئۇلارنىڭ باراۋەر، ئادىل بازار رىقابىتىگە قاتنىشىشىغا ئىلھام بەرگىلى بولىدۇ.
</S>
<S ID=31232>
‏
</S>
</TEXT>
/BODY
/DOC