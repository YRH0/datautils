<DOC>
<DOCID>TIANSHAN.570130</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-12-07 11:43:39</DATE>
</HEADER>
<BODY>
<HEADLINE>
<S ID=63591>
«تىرىشماسلىققا يەنە نېمە باھانىمىز بار؟»
</S>
</HEADLINE>
<TEXT>
<S ID=63592>
ئاينۇر ئابلىمىت
</S>
<S ID=63593>
 ئاپتونوم رايونلۇق ئاياللار بىرلەشمىسى ئايال كارخانىچىلارنىڭ نەزەر – دائىرىسىنى كېڭەيتىش، ئىدىيەسىنى يېڭىلاش، ئىگىلىكىنى راۋاجلاندۇرۇشىغا تۈرتكە بولۇش مەقسىتىدە، يېقىندا ئاپتونوم رايونىمىزنىڭ ھەرقايسى جايلىرىدىكى 90 ئايال كارخانىچى بىلەن كەسپىي ھەمكارلىق كوپىراتىپى مەسئۇللىرىنى تاللاپ، ئۇلارنى شۇغۇللىنىدىغان كەسىپلىرى بويىچە ئىككى گۇرۇپپىغا ئايرىپ، شەندۇڭ، يۈننەن ئۆلكىسىدىكى كارخانىلارنى ئېكسكۇرسىيە قىلىشقا ئۇيۇشتۇرغانىدى، تۇنجى تۈركۈمدە بۇ ئىككى ئۆلكىگە ئېكسكۇرسىيە ۋە ئۆگىنىشكە بارغان ئايال كارخانىچىلار زور ھاسىلاتلارغا ئېرىشىپ يېقىندا قايتىپ كەلدى.
</S>
<S ID=63594>
 ئۈرۈمچى ‹‹ئالقىش›› ياشانغانلار ساناتورىيەسىنىڭ مەسئۇلى رازىيە ئېزىز ئېكسكۇرسىيەدە ئېرىشكەن ھاسىلاتلىرى توغرىسىدا توختىلىپ مۇنداق دېدى: ئىلگىرى ئۆزۈمنى ناھايىتى جاپادا ئىگىلىك تىكلىدىم، يۇرتداشلىرىم ئۈچۈن كۆپ ئىشلارنى قىلىپ بەردىم، دەپ ئويلاپ يۈرۈپتىكەنمەن، شەندۇڭغا بېرىپ بىر قىسىم مۇنەۋۋەر كارخانىچىلار بىلەن پىكىر ئالماشتۇرغاندىن كېيىن، ئۇلارنىڭ ئىگىلىك تىكلەش جەريانىدا تارتقان جاپالىرى ئالدىدا تارتقان جاپالىرىمنىڭ ھېچقانچە ئەمەسلىكىنى ھېس قىلدىم.
</S>
<S ID=63595>
ئىلگىرى بىزدىكى ئەڭ چوڭ قىيىنچىلىقنى مەبلەغ يېتىشمەسلىك دەپ ئويلايتتىم، ئېكسكۇرسىيەگە بارغاندىن كېيىن، بىزدىكى قىيىنچىلىقنىڭ ئەسلىي مەبلەغ قىيىنچىلىقى ئەمەس، ئىدىيە قاتماللىقىدىكى مەسىلە ئىكەنلىكىنى ھېس قىلدىم.
</S>
<S ID=63596>
ھازىر ئاپتونوم رايونىمىز بىزنى ھەر خىل تۈر مەبلەغلىرى بىلەن يۆلەۋاتىدۇ، شەندۇڭ ئۆلكىسىدىكى بىزگە ئوخشاش كارخانىچىلار ئاساسەن ئۆز كۈچىگە تايىنىدىكەن، شۇڭا يەنە تىرىشماسلىققا نېمە باھانىمىز بار، دەپ ئويلاپ قالدىم.
</S>
<S ID=63597>
 ئۇقۇشىمچە، جەنۇبىي شىنجاڭدىكى يېڭىدىن يېتىشىپ چىققان ئايال كارخانىچىلارنى شەندۇڭ ۋە يۈننەن ئۆلكىسىگە ئېكسكۇرسىيەگە ئۇيۇشتۇرۇش ئاپتونوم رايونلۇق ئاياللار بىرلەشمىسى بۇ يىل يولغا قويغان شىنجاڭ ئاياللىرىنى ئىشقا ئورۇنلاشتۇرۇش تۈرىنىڭ بىر قىسمى ئىكەن.
</S>
<S ID=63598>
ئاپتونوم رايونلۇق ئاياللار بىرلەشمىسى بۇ يىل ئاپتونوم رايوننىڭ توقۇمىچىلىق، كىيىم – كېچەك كەسپىنى تەرەققىي قىلدۇرۇپ، ئىشقا ئورۇنلاشتۇرۇشنى ئىلگىرى سۈرۈش رەھبەرلىك گۇرۇپپىسىنىڭ زور كۈچ بىلەن قوللىشى ئارقىسىدا جەنۇبىي شىنجاڭدىكى ئۈچ ۋىلايەت، بىر ئوبلاستتا ‹‹ئۇچقۇن قۇرۇلۇشى›› تۈرىدىن 107نى يولغا قويۇپ، بۇ تۈرگە قاتناشقان ئايال كارخانىچىلارغا 30 مىليون 260 مىڭ يۈەن تۈر مەبلىغى ھەل قىلىپ بەرگەن.
</S>
<S ID=63599>
ئاپتونوم رايونلۇق مالىيە نازارىتىنىڭ ياردىمىدە ئاياللار قول ھۈنەر بۇيۇملىرىنى كېڭەيتىش تۈرىدىن 288 ى يولغا قويۇلۇپ، بۇنىڭغا قاتناشقان ئايال كارخانىچىلارغا 50 مىليون يۈەن تۈر مەبلىغى ھەل قىلىپ بېرىلگەن.
</S>
<S ID=63600>
 ئاپتونوم رايونلۇق ئاياللار بىرلەشمىسىنىڭ رەئىسى خاسىيەت ئېلى مۇنداق دېدى: بۇ قېتىمقى ئېكسكۇرسىيە ۋە ئۆگىنىشنى تىرىشىپ ئىگىلىك تىكلەۋاتقان ئايال كارخانىچىلارنىڭ نەزەر دائىرىسىنى كېڭەيتىش، سەۋىيەسىنى ئۆستۈرۈش، ئىگىلىكىنى يۈكسەلدۈرۈشىگە تۈرتكە بولۇش مەقسىتىدە ئۇيۇشتۇرغانىدۇق، كارخانىچىلارنىڭ تەسىراتلىرىنى ئاڭلاپ تىرىشچانلىقىمىزنىڭ بىكارغا كەتمىگەنلىكىنى ھېس قىلدىم.
</S>
<S ID=63601>
 شىنجاڭ ‹‹ئەلدىدار›› سودا چەكلىك مەسئۇلىيەت شىركىتىنىڭ قۇرغۇچىسى، قەشقەر ۋىلايەتلىك ئايال كارخانىچىلار جەمئىيىتىنىڭ رەئىسى ئامانگۈل ئەخەت مۇنداق دېدى: بۇ قېتىمقى ئېكسكۇرسىيەگە قاتناشقان يەتتە مىللەتتىن تەركىب تاپقان 45 ئايال كارخانىچى دەسلەپتە كارخانا باشقۇرۇش، ئىختىساسلىقلارنى يېتىشتۈرۈش، ئېتىبار سىياسەتلەر، توختام قانۇنى قاتارلىق مەزمۇنلاردا مۇتەخەسسىسلەرنىڭ لېكسىيەسىنى ئاڭلىدۇق، ئاندىن يۈننەن ئۆلكىسىدىكى ئۈلگىلىك كارخانىلارنى زىيارەت قىلىپ، نەزەرىيە بىلەن ئەمەلىيەت بىرلەشكەن قىممەتلىك ئۆگىنىش پۇرسىتىگە ئېرىشتۇق، شۇڭا بۇ ئېكسكۇرسىيەدىن ئېرىشكەن ھاسىلاتلىرىمىز ئىنتايىن كۆپ بولدى.
</S>
<S ID=63602>
مەن قەشقەر ۋىلايەتلىك ئايال كارخانىچىلار جەمئىيىتىگە ۋاكالىتەن، يۈننەن ئۆلكىسىدىكى ئايال كارخانىچىلارغا، ئاپتونوم رايونىمىزدا يولغا قويۇلۇۋاتقان ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتىنىڭ روھىغا ئاساسەن، شىنجاڭ بىلەن يۈننەننىڭ كۆپ مىللەت توپلىشىپ ئولتۇراقلاشقانلىقىدەك ئالاھىدىلىكىنى كۆزدە تۇتۇپ، ئاۋۋال ئۆزئارا دوستلۇق مۇناسىۋىتى ئورنىتىپ، ئاندىن دوستلۇقنى ھەمكارلىققا تەرەققىي قىلدۇرۇش تەكلىپىنى بەردىم.
</S>
<S ID=63603>
ئۇلار تەكلىپىمنى قوبۇل قىلىپ يېقىندا ئۆمەك تەشكىللەپ قەشقەرگە ئېكسكۇرسىيەگە كېلىدىغانلىقىنى ئېيتتى، بۇنداق ئالاقە بىزگە نۇرغۇن سودا پۇرسىتى يارىتىپ بېرىشى مۇمكىن.
</S>
<S ID=63604>
 ئايال كارخانىچىلار ئۆمىكىنى باشلاپ يۈننەن ئۆلكىسىگە بېرىپ كەلگەن ئاپتونوم رايونلۇق ئاياللار بىرلەشمىسى تەرەققىيات بۆلۈمىنىڭ مۇئاۋىن مۇدىرى ماھىرە ھاشىم مۇنداق دېدى: ئاپتونوم رايونلۇق ئاياللار بىرلەشمىسى بۇ يىلنىڭ بېشىدا ئاپتونوم رايونىمىزنىڭ ھەرقايسى جايلىرىدىن ئايال كارخانىچىلار باشچىلىق قىلىۋاتقان 400 ئوتتۇرا، كىچىك كارخانىنى تاللاپ، ئۇلارنى يۆلەش مەقسىتىدە ھەر بىر كارخانىغا 100 مىڭ يۈەندىن 500 مىڭ يۈەنگىچە تۈر مەبلىغى ھەل قىلىپ بەرگەنىدۇق، بۇ قېتىم ئۇلارنىڭ ئىچىدىكى بىر قىسىم كارخانىچىلارنىڭ كارخانا باشقۇرۇش سەۋىيەسىنى ئۆستۈرۈش مەقسىتىدە ئۆگىنىش ۋە ئېكسكۇرسىيە بىرلەشتۈرۈلگەن بۇ پائالىيەتنى ئۇيۇشتۇردۇق.
</S>
<S ID=63605>
بۇ قېتىمقى پائالىيەت ئايال كارخانىچىلار ئۈچۈن ئىلغار مەدەنىيەت، ئىلغار ئىدىيە، ئىلغار كارخانا باشقۇرۇش ئۇسۇلىنى ئۆگىنىش بولۇپلا قالماي، سەپەر جەريانىدا يەنە ئۆزئارا تەجرىبە ئالماشتۇرىدىغان، ئۆزئارا ئۆگىنىدىغان، ھەمكارلىق ئورنىتىدىغان ياخشى پۇرسەت بولدى.
</S>
</TEXT>
/BODY
/DOC