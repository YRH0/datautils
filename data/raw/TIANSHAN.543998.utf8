<DOC>
<DOCID>TIANSHAN.543998</DOCID>
<HEADER>
<CLASS>خەلقئارا</CLASS>
<DATE>2016-08-25 11:05:20</DATE>
</HEADER>
<BODY>
<HEADLINE>
<S ID=42780>
رۇسىيە ئۇچقۇچىسىز ئايروپىلان تېخنىكىسىغا تەتبىقلاپ، قايتۇرۇپ كەلگىلى بولىدىغان توشۇغۇچى راكېتا ياسايدۇ
</S>
</HEADLINE>
<TEXT>
<S ID=42781>
   رۇسىيەنىڭ ئەڭ چوڭ ئالەم قاتنىشى كارخانىسى بىرلەشمە راكېتا ئالەم قاتنىشى گۇرۇھى ئۇچقۇچىسىز ئايروپىلان تېخنىكىسىنى ئۆزلىرى ئاساسلىق چىقارماقچى بولغان ‹‹ئانگارا›› سىستېمىلىق توشۇغۇچى راكېتانىڭ 1 – ئۈگىسىنى ياساشقا تەدبىقلىماقچى بولدى.
</S>
<S ID=42782>
   بۇ گۇرۇھنىڭ قارىمىقىدىكى توشۇغۇچى راكېتانى تەتقىق قىلىپ ياساشقا مەسئۇل خرۇنىچېف دۆلەتلىك ئالەم قاتنىشى مەركىزى يېقىندا تور بېكىتىدە ئېلان قىلغان ئاخباراتىدا: قايتۇرۇپ كەلگىلى بولىدىغان راكېتانى تەتقىق قىلىپ ياساش خىزمىتىنى ئاساسلىقى مۇشۇ مەركەز ئىشلەيدۇ، دېيىلدى.
</S>
<S ID=42783>
   بۇ ئورۇننىڭ باش دىرېكتورى ئالېكساندىر مېدۋېدېۋ يېقىندا شۇ يەردىكى تاراتقۇلارغا: ئامېرىكىنىڭ ‹‹بۈركۈت – 9›› ناملىق راكېتاسىنىڭ 1 – ئۈگىسىنىڭ قايتىپ كېلىش ئۇسۇلى رۇسىيەنىڭ توشۇغۇچى راكېتاسىغا ئۇيغۇن كەلمەيدۇ.
</S>
<S ID=42784>
رۇسىيە راكېتانىڭ 1 – ئۈگىسىنىڭ ئايروپىلانغا ئوخشاش قويۇپ بېرىش مەيدانىغا ئىشەنچلىك قايتىپ كېلىشىنى ھەم بىخەتەر قايتۇرۇپ كېلىش ئارقىلىق ئاز دېگەندە 25 قېتىم ئىشلىتىپ، ياساش ۋە قويۇپ بېرىش تەننەرخىنى تۆۋەنلىتىشنى ئۈمىد قىلىدۇ، دېدى.
</S>
<S ID=42785>
   بىرلەشمە راكېتا ئالەم قاتنىشى گۇرۇھى قارىمىقىدىكى كەسپىي ژۇرنال ‹‹ئالەم قاتنىشى خەۋەرلىرى››دە مۇنداق تونۇشتۇرۇلدى: دەسلەپكى لايىھەگە ئاساسەن، بۇنداق راكېتانىڭ 1 – ئۈگىسىگە ‹‹بايقال›› دەپ نام بېرىلدى، ئۇنىڭ ئۇزۇنلۇقى 27.1 مېتىر، ئاساسىي گەۋدىسىنىڭ دىيامېتىرى 8.5 مېتىر، ئۇچۇش ئېغىرلىقى 130.4 توننا، قويۇپ بېرىش مەيدانىغا قايتىپ كېلىشتىكى ئۇچۇش ھەرىكىتى رادىيوسى 410 كىلومېتىر، چارلاپ ئۇچۇش سائەتلىك سۈرئىتى 490 كىلومېتىر، قۇنۇشقا كېتىدىغان چۈشۈش يولىنىڭ ئۇزۇنلۇقى 1200 مېتىر كېلىدۇ.
</S>
<S ID=42786>
   بۇنداق راكېتانىڭ 1 – ئۈگىسىنىڭ باش قىسمى خۇددى باش قىسمىدىن ھاۋا كىرىدىغان رېئاكتىپ ئايروپىلانغا ئوخشايدۇ، باش قىسمىدىكى ئوچۇق ئېغىزدىن تۇربىنىلىق رېئاكتىپ موتورنىڭ شامالدۇرغۇچىسىنى كۆرگىلى بولىدۇ.
</S>
<S ID=42787>
بۇ راكېتا ئۈگىسىنىڭ قۇيرۇقىدا ئادەتتىكى ئايروپىلانلارغا ئوخشاش تىك قۇيرۇق قانات ۋە گورىزونتال قۇيرۇق قانات بار، ئۇنىڭغا قۇراشتۇرۇلغان راكېتا موتورىغا كىرسىن ۋە سۇيۇق ئوكسىگېن يېقىلغۇ قىلىنىدۇ.
</S>
<S ID=42788>
   ئەڭ ئالاھىدە بولغىنى شۇكى، بۇ راكېتا ئۈگىسىنىڭ ئارقىسىدا ئايلىنىدىغان بىر ئۇزۇن ساپاقلىق قانات بار بولۇپ، ئۇنىڭ ئوتتۇرىسى ئايلانما ئوق ئارقىلىق راكېتا ئۈگىسى بىلەن تۇتىشىپ تۇرىدۇ.
</S>
<S ID=42789>
راكېتا قويۇپ بېرىلگەندە بۇ قانات تىكلىنىپ، راكېتا ئۈگىسىگە پاراللېل شەكىلدە يېپىشىپ تۇرىدۇ.
</S>
<S ID=42790>
راكېتا ئۈگىسى ئايرىلغاندىن كېيىن بۇ قانات 90 گىرادۇس ئايلىنىپ، ئادەتتىكى ئايروپىلان قاناتلىرىغا ئوخشاش توغرىسىغا تارتىلىدۇ، قانات 17.1 مېتىر كېڭىيىدۇ.
</S>
<S ID=42791>
   ھازىرقى لايىھەگە ئاساسەن، ‹‹بايقال›› ناملىق راكېتا ئۈگىسىنى يەككە ئۈگىلىك توشۇغۇچى راكېتا، ئىككى ئۈگىلىك راكېتانىڭ 1 – ئۈگىسى ۋە باغلانغان راكېتانىڭ ياردەمچى راكېتاسىنى ئىشلەپچىقىرىشقا ئىشلەتكىلى بولىدۇ.
</S>
<S ID=42792>
   بۇ ئۇچقۇچىسىز راكېتا ئۈگىسىنىڭ 1 – ئەۋلاد ئەۋرىشكىسى ئون يىل بۇرۇنلا دۇنياغا كەلگەن، ھازىر رۇسىيە بۇنداق ئەۋرىشكىدىن بىر نەچچىنى ئىشلەپچىقىرىپ، ئوخشاشمىغان ئۆلچەش ۋەزىپىسىنى ئىجرا قىلىشقا ئىشلىتىۋاتىدۇ.
</S>
<S ID=42793>
لېكىن بازار كاساتچىلىقى تۈپەيلىدىن دەسلەپتە يېنىك تىپتىكى راكېتالارنى قايتۇرۇپ كېلىشكە ئىشلىتىلمەكچى بولغان بۇ قايتۇرۇپ كېلىش سىستېمىسىنى تەتقىق قىلىش سۈرئىتى ئاستىلاپ قالغان.
</S>
<S ID=42794>
رۇسىيە: بۇنداق قايتۇرۇپ كېلىش سىستېمىسىنىڭ ئىستىقبالىنىڭ بولۇش – بولماسلىقى ئۇنىڭ مۇۋەپپەقىيەتلىك ئۆزگەرتكىلى ھەم ئۇنى ئوتتۇرا ۋە ئېغىر تىپتىكى راكېتالارغا ئىشلەتكىلى بولىدىغان – بولمايدىغانلىقىغا باغلىق، دەپ قارىدى.
</S>
<S ID=42795>
   پىلان بويىچە ‹‹بايقال›› ناملىق راكېتا ئۈگىسى رۇسىيەنىڭ 2014 – يىلى تۇنجى قېتىم قويۇپ بېرىلگەن ‹‹ئانگارا›› ناملىق توشۇغۇچى راكېتاسىنى ئۆزگەرتىشكە ئىشلىتىلىدۇ، لېكىن ئۇنىڭ قاچان پۈتىدىغانلىقى ئېنىق ئەمەس.
</S>
<S ID=42796>
بۇنىڭدىن سىرت، قايتۇرۇپ كەلگىلى بولىدىغان توشۇغۇچى راكېتا ئۈگىسىنى تەتقىق قىلىپ ياساش رۇسىيە فېدېراتسىيەسىنىڭ 2025 – يىلىدىن بۇرۇنقى ئالەم قاتنىشى تەرەققىيات پىلانىغا كىرگۈزۈلدى.
</S>
<S ID=42797>
شىنخۇا ئاگېنتلىقى
</S>
</TEXT>
/BODY
/DOC