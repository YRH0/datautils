<DOC>
<DOCID>TIANSHAN.524525</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-23 16:03:15</DATE>
</HEADER>
<BODY>
<HEADLINE>
<S ID=28778>
مەھەللە شۇجىسىنىڭ ئەلرايى خاتىرىسى
</S>
</HEADLINE>
<TEXT>
<S ID=28779>
 ۋېي يىنخې خەۋىرى
</S>
<S ID=28780>
   ‹‹ما چۈنخۇانىڭ ئائىلىسىدە قىيىنچىلىق بولغاچقا، مەھەللىدە كاۋاپخانا ئاچتى، بىراق تىجارەت كىنىشكىسى بېجىرەلمەيۋاتىدۇ، بۇنى تېزدىن ھەل قىلىشقا توغرا كېلىدۇ››، ‹‹مەھەللىدىكى بەزى ئاھالىلەر ئەخلەتلىرىنى كۆكەرتىش بەلبېغىغا دۆۋىلەپ قويۇۋاتىدۇ، كۆپچىلىكنىڭ بۇنىڭغا پىكرى بار ئىكەن، شەنبە، يەكشەنبە كۈنلىرى ئاھالىلەرنىڭ ئۆيلىرىگە بېرىپ، ئەھۋال ئىگىلەپ كېلەي››... كورلا شەھىرىنىڭ سايباغ كوچىسى كۆنچى مەھەللىسى پارتىيە ياچېيكىسىنىڭ شۇجىسى لى مېيشېڭ 22 – ئاپرېل ئىشخانىسىدا ئەلرايى خاتىرىسىنى كۆرۈۋاتقان بولۇپ، بۇ خاتىرىگە مەھەللىنىڭ خەلق تۇرمۇشى ۋە ئەلرايىغا ئالاقىدار چوڭ – كىچىك ئىشلارنىڭ ھەممىسى خاتىرىلەنگەنىدى.
</S>
<S ID=28781>
   كۆنچى مەھەللىسى كورلا شەھىرىنىڭ كونىشەھەر رايونىنىڭ مەركىزىگە جايلاشقان بولۇپ، 5916 ئائىلە، 12 مىڭدىن ئارتۇق نوپۇسى بار. لى مېيشېڭ تىلغا ئېلىنىشى بىلەنلا تۆۋەن كاپالەت ئوبيېكتى مەمەت لى مېيشېڭدىن مىننەتدار بولغان ھالدا مۇنداق دېدى: ‹‹لى شۇجى مەھەللىگە خىزمەتكە چۈشكەندىن كېيىن، مېنىڭ تۇرمۇشۇمغا ئىزچىل كۆڭۈل بۆلۈپ كەلدى. يېقىندا ئۇ قەرز ئېلىپ ئۆي سېتىۋالدى، ئائىلە ئىقتىسادىمۇ ئانچە ياخشى ئەمەس، شۇنداقتىمۇ يەنە ھەر ئايدا ماڭا 330 يۈەن تۇرمۇش پۇلى بېرىۋاتىدۇ. بۇ يىل 3 – ئايدا ئۆيۈمگە ئوت كەتكەندە، ئۇ دەرھال مەھەللە تەۋەلىكىدىكى ئورۇنلار بىلەن ئالاقىلىشىپ، ماڭا يوتقان – كۆرپە، ئۇن – ياغ، گۈرۈچ قاتارلىق تۇرمۇش لازىمەتلىكلىرىنى ئەكىلىپ بەردى ھەم ئەرزان ئىجارىلىك ئۆي ئېلىشىمغا ئىلتىماس قىلىشىپ بەردى››.
</S>
<S ID=28782>
   بۇ مەھەللىدىكى باتۇرنىڭ ئائىلىسىدىكى تۆت جان كىشى 20 كىۋادرات مېتىرغىمۇ يەتمەيدىغان كىچىك ئۆيدە ئولتۇراتتى، ئۇلارنىڭ تېخى قىرقى توشمىغان بالىسى بار ئىدى. لى مېيشېڭ باتۇرنىڭ خىزمەت ئورنىغا بېرىپ مەسلىھەتلىشىش ئارقىلىق، بۇ ئەر – خوتۇن ئىككىيلەنگە ئازادە ئۆي ئۇقۇشۇپ بەردى. باتۇر خۇرسەن بولغان ھالدا مۇنداق دېدى:‹‹لى مېيشېڭ بىزنىڭ ئىشىمىزنى ئۆز ئىشىدەك بىلىپ بېجىرىدۇ، ھەممەيلەن بىر ئائىلە كىشىلىرىدەك بولۇپ كەتتۇق!››
</S>
<S ID=28783>
   بىر نەچچە يىلدىن بۇيان، لى مېيشېڭ مەھەللە خىزمەتچىلىرى بىلەن بىللە، مەھەللىدە خور ئۆمىكى، ئۇسسۇل ئەترىتى ۋە ئەدەبىيات – سەنئەت ئەترىتى تەشكىللەپ، ھەر مىللەت ئاھالىلىرىنى بىر – بىرىگە تېخىمۇ يېقىنلاشتۇردى.
</S>
<S ID=28784>
   ‹‹يۈرىكىم سىز ئۈچۈن سوقىدۇ، ھەممەيلەن قېرىنداش. سىزنىڭ يۈرىكىڭىزمۇ بىز ھەممىمىز ئۈچۈن سوقسۇن، بىز بىر ئائىلە كىشىلىرىمىز››. مانا بۇ سۆزلەر لى مېيشېڭنىڭ ئەلرايى خاتىرىسىنىڭ باش بېتىگە يېزىلغانىدى. 
</S>
</TEXT>
/BODY
/DOC