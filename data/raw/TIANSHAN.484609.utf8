<DOC>
<DOCID>TIANSHAN.484609</DOCID>
<HEADER>
<CLASS>شىنجاڭ</CLASS>
<DATE>2016-01-02 14:34:20</DATE>
</HEADER>
<BODY>
<HEADLINE>
<S ID=216>
پەن – تېخنىكا مۇلازىمىتى ئېلىپ كەلگەن تەرەققىيات 
</S>
</HEADLINE>
<TEXT>
<S ID=217>
   ‹‹12 – بەش يىل››دا بورتالا ئوبلاستى دېھقان – چارۋىچىلارنى تۈرلۈك يېزا ئىگىلىك پەن – تېخنىكا مۇلازىمىتى بىلەن تەمىنلەپ، ئىلغار تېخنىكىلارنى يېزىلاردا ئومۇملاشتۇردى.
</S>
<S ID=218>
ھازىر يەرلەرنى رېتسېپلىق ئوغۇتلاش، يۇقىرى زىچلىقتىكى كەڭ يوپۇقلۇق تېرىقچىلىق تېخنىكىسى، تېجەپ سۇغىرىش تېخنىكىسى، تۈجۈپىلەپ تېرىش ماشىنىسى، پاختا يىغىش ماشىنىسى قاتارلىق ئىلغار تېخنىكا ۋە ماشىنا – سايمانلار كەڭ كۆلەمدە ئومۇملاشقانلىقتىن، يېزا ئىگىلىكىنىڭ ماشىنىلىشىش قەدىمى تېزلىتىلىپ، دېھقان – چارۋىچىلارنىڭ كىرىمى ئاشتى.
</S>
<S ID=219>
   جىڭ ناھىيەلىك ئالقاتچىلىقنى تەرەققىي قىلدۇرۇش، باشقۇرۇش مەركىزىنىڭ ئالىي ئاگرونومى ليۇ فۇئې مۇنداق دېدى: بىز ھەر يىلى تەجرىبە ئېتىزلىرىدا تەجرىبە قىلىپ، سورتلارنىڭ ياخشى – يامانلىقى، رايونىمىزغا ماس كېلىش – كەلمەسلىكى قاتارلىق ئامىللارنى بېكىتىمىز، ئاندىن دېھقانلارغا تونۇشتۇرۇپ ئومۇملاشتۇرىمىز، دېھقانلارنى تۈرلۈك پەن – تېخنىكا بىلىملىرى بويىچە تەربىيەلەش بىزنىڭ ئاساسلىق خىزمىتىمىزنىڭ بىرى.
</S>
<S ID=220>
ئۇنىڭدىن باشقا پەن – تېخنىكا ئالاھىدە خادىملىرىمىز، يېزا – بازار رەھبىرىي كادىرلىرىمىزمۇ تېرىقچىلىق ئۈنۈمى ۋە باشقۇرۇش تېخنىكىسىنى قانداق قىلغاندا يۇقىرى كۆتۈرگىلى بولىدىغانلىقى ھەققىدە بىزدىن ھەمىشە مەسلىھەت سوراپ تۇرىدۇ.
</S>
<S ID=221>
   ليۇ فۇئېغا ئوخشاش پەن – تېخنىكا ئالاھىدە خادىملىرى بورتالا ئوبلاستىنىڭ دېھقانچىلىق – چارۋىچىلىق تېخنىكا مۇلازىمەت سىستېمىسىنىڭ مۇھىم ئەزالىرىغا ئايلاندى.
</S>
<S ID=222>
ھازىر ئوبلاست، ناھىيە، يېزىلاردا يېزا ئىگىلىك پەن – تېخنىكىسىنى ئومۇملاشتۇرۇش مۇلازىمەت ئاپپاراتلىرى ئاساسىي گەۋدە قىلىنغان، ناھىيە، يېزا، كەنتلەرنىڭ پەن – تېخنىكا خىزمىتىگە مەسئۇل باشلىقلىرى، پەن – تېخنىكا ئالاھىدە خادىملىرى، يېزا ئىجتىمائىي مۇلازىمەت تەشكىلاتلىرى، يېزا پەن – تېخنىكا باشلامچىلىرىدىن تولۇقلاپ سەپلەنگەن يېزا ئىگىلىك پەن – تېخنىكىسىنى ئومۇملاشتۇرۇش مۇلازىمەت سىستېمىسى رەسمىي بەرپا قىلىندى.
</S>
<S ID=223>
   بورتالا ئوبلاستلىق چارۋىچىلىق، مال دوختۇرلۇق ئىدارىسى مال دوختۇرلۇق بۆلۈمىنىڭ باشلىقى تۇردىبېك قاسىمبېك مۇنداق دېدى: ئوبلاستىمىز ئاپتونوم رايونلۇق ھايۋانات يۇقۇم مۇداپىئە سىستېما قۇرۇلۇشى تۈرى ۋە چارۋىچىلىق كەسپىي مۇلازىمەت سىستېما قۇرۇلۇشى تۈرىدىن پايدىلىنىپ، 20دىن ئارتۇق ئاساسىي قاتلام چارۋامال داۋالاش پونكىتىنى يېڭىدىن قۇرۇش، كېڭەيتىش ۋە رېمونت قىلىش خىزمىتىنى تاماملىدى ۋە كەنتلەرگە 250تىن ئارتۇق ھايۋانات يۇقۇم مۇداپىئە ئوكۇلى ئۇرۇش خادىمىنى سەپلىدى.
</S>
<S ID=224>
يېقىندا، ‹‹ھايۋانات يۇقۇم مۇداپىئە كارتىسى››نى تىزىملاش تۈزۈمى يولغا قويۇلۇپ، ‹‹بىر كەنتتە بىر تىزىملىك دەپتەر بولۇش، بىر ئائىلىدە بىر كارتا بولۇش›› ئىشقا ئاشۇرۇلدى، رەھبەرلەر تەۋەلىكى بويىچە مەسئۇل بولۇش، تېخنىكلار كەنت(ئەترەت)لەرگە مەسئۇل بولۇش تۈزۈمى قاتتىق ئىجرا قىلىنىپ، ۋاكسىنا ئەملەش مەسئۇلىيىتىنى ئادا قىلىش، تەكشۈرۈشتە ئاساس بولۇش ئىشقا ئاشۇرۇلدى.
</S>
<S ID=225>
   ئوبلاستلىق پەن – تېخنىكا ئىدارىسىنىڭ پەن – تېخنىكا خىزمىتىنى باشقۇرۇش بۆلۈمىدىن ئۇقۇشىمىزچە، ‹‹12 – بەش يىل››دا ئوبلاست بويىچە تەكلىپ قىلىنغان پەن – تېخنىكا ئالاھىدە خادىمى 1503 ئادەم/قېتىمغا يەتكەن، چارۋىچىلىق، ئاشلىق، پاختا، ئالقات، كۆكتات تېرىقچىلىقى قاتارلىق كەسىپلەرنى مۇھىم نۇقتا قىلغان، ئاپتونوم رايون دەرىجىلىك پەن – تېخنىكا ئالاھىدە خادىملىرىنىڭ يېڭىلىق يارىتىش، ئىگىلىك تىكلەش تۈرىدىن 103ى يولغا قويۇلغان.
</S>
<S ID=226>
   50 ياشتىن ئاشقان نيې ئەيشياڭ ئوبلاستلىق يېزا ئىگىلىك پەن – تېخنىكىسىنى ئومۇملاشتۇرۇش مەركىزىنىڭ تەتقىقاتچىسى بولۇپ، ئۇ 2007 – يىلىدىن باشلاپ ئاساسىي قاتلامغا چوڭقۇر چۆكۈپ، ئەسلىھەلىك يېزا ئىگىلىكى قۇرۇلۇشى ۋە ئىشلەپچىقىرىش تېخنىكىسىنى ئومۇملاشتۇرۇش ئىشلىرى بىلەن شۇغۇللاندى.
</S>
<S ID=227>
ئۇ مۇنداق دېدى: ھازىر ئوبلاست بويىچە تېرىقچىلىق لاپىسىدىن 2473ى بار. يېقىنقى يىللاردىن بۇيان ئاساسلىقى ئەسلىھەلىك يېزا ئىگىلىك تېخنىكىسىنى ئومۇملاشتۇرۇشنى چىڭ تۇتۇپ، يوپۇق ئاستىدىن سۇغىرىش، يازلىق مايسىلارنى يورۇقلۇق توسۇش تورى بىلەن يېپىپ يېتىشتۈرۈش، تاختىدا مەركەزلىك مايسا يېتىشتۈرۈش، يېشىل مۇداپىئە تېخنىكىسى قاتارلىق ئوندىن ئارتۇق لاپاس تېرىقچىلىق تېخنىكىسىنى ئومۇملاشتۇردۇق.
</S>
<S ID=228>
   ئۇقۇشىمىزچە، بىلىن خارمودۇن يېزىسىنىڭ جۇكىن كەنتىدىكى ‹‹چىڭفېڭ›› پاختىچىلىق كەسپىي ھەمكارلىق كوپىراتىپى 2012 – يىلى 2 – ئايدا A دەرىجىلىك يېشىل كۆكتات ئىشلەپچىقىرىش بازىسى قۇرۇشنى ئىلتىماس قىلغان ھەم ئاپتونوم رايونلۇق دېھقانچىلىق نازارىتىنىڭ باھالىشىدىن ئۆتكەن.
</S>
<S ID=229>
2014 – يىلى 2 – ئايدا جۇڭگو يېشىل يېمەكلىك تەرەققىيات مەركىزى بۇ كوپىراتىپقا شوخلا، تەرخەمەك، مۇچ قاتارلىق كۆكتاتلارنى يېتىشتۈرۈشتىكى A دەرىجىلىك يېشىل كۆكتات ئىشلەپچىقىرىش ئىجازەتنامىسىنى بەرگەن.
</S>
<S ID=230>
بۇ ئارىلىقتا پەن – تېخنىكا ئالاھىدە خادىملىرى ھەمكارلىق كوپىراتىپىنىڭ ئەزالىرىغا تېخنىكا جەھەتتىن يېتەكچىلىك قىلغان.
</S>
<S ID=231>
نەتىجىدە، 2014 – يىلى ئوبلاست بويىچە ئۆلچەملىك مەشغۇلات يولغا قويۇلغان دېھقانچىلىق ئېتىزلىرى كۆلىمى 2 مىليون 430 مىڭ موغا يېتىپ، ئومۇمىي تېرىلغۇ كۆلىمىنىڭ %90تىن كۆپرەكىنى ئىگىلىگەن، دېھقانچىلىق زىرائەتلىرى تۈجۈپىلەپ تېرىلغان كۆلەم 1 مىليون 709 مىڭ 700 موغا يەتكەن، يەر ئاغدۇرۇش، تېرىش، يىغىۋېلىش مەشغۇلاتلىرىنىڭ ئۇنىۋېرسال ماشىنىلىشىش سەۋىيەسى %84كە يېتىپ، 2009 – يىلىدىكىدىن بىر ھەسسە ئاشقان، دېھقانچىلىق، ئورمانچىلىق، چارۋىچىلىق، بېلىقچىلىق مەشغۇلاتلىرىنىڭ ماشىنىلىشىش سەۋىيەسى %74تىن ئاشقان.
</S>
<S ID=232>
كۆلەملەشكەن باقمىچىلىق مەيدانىدىن 127سى، باقمىچىلىق رايونىدىن توققۇزى قۇرۇلغان، شۇنىڭ بىلەن بىللە، ئوبلاست بويىچە تۆت باقمىچىلىق مەيدانى ‹‹دۆلەت دەرىجىلىك باقمىچىلىقتىكى ئۈلگىلىك مەيدان›› دېگەن نامغا، يەتتە باقمىچىلىق مەيدانى ‹‹ئاپتونوم رايون دەرىجىلىك باقمىچىلىقتىكى ئۈلگىلىك مەيدان›› دېگەن نامغا ئېرىشكەن.
</S>
<S ID=233>
يېقىنقى ئۈچ يىلدىن بۇيان ئوبلاست بويىچە قويلارنى سۈنئىي ئۇرۇقلاندۇرۇش پونكىتىدىن 18ى قۇرۇلۇپ، 100 مىڭ تۇياقتىن ئارتۇق قوي ئۇرۇقلاندۇرۇلغان، ئىنچىكە يۇڭلۇق قوينى ئۇرۇقلاندۇرۇش پونكىتىدىن ئىككىسى قۇرۇلۇپ، 2000دىن ئارتۇق ئىنچىكە يۇڭلۇق قوي ئۇرۇقلاندۇرۇلغان، بۇنىڭ بىلەن، ئوبلاست بويىچە چارۋا نەسلىنىڭ ياخشىلىنىش نىسبىتى كۆرۈنەرلىك ئاشقان.
</S>
</TEXT>
/BODY
/DOC