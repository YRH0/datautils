<DOC>
<DOCID>TIANSHAN.496249</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-02-09 12:42:04</DATE>
</HEADER>
<BODY>
<HEADLINE>
<S ID=9917>
يېڭى دەۋر كىشىلىرىنىڭ روھىي دۇنياسى ۋە قىممەت قارىشى 
</S>
</HEADLINE>
<TEXT>
<S ID=9918>
   ئىجادىيەت ھاياتىدا ‹‹ۋىسال يولىدا››، ‹‹يۇلتۇزلار جىمىرلايدۇ››، ‹‹يىغلىما قىز››، ‹‹سىرلىق قاينام››، ‹‹چىغىر يول›› قاتارلىق 15 پارچە پوۋېست ‹‹ساداقەت››، ‹‹ئاق چاچلىق يىگىت››، ‹‹ئىجارە ھەققى››، ‹‹لەقەملەر سىرى››، ‹‹ئەلۋىدا، كۈلرەڭ بىنا›› (چاتما ھېكايىلەر)، ‹‹ئېگىز بىنادىكى ھېكايىلەر›› (يۈرۈشلۈك ھېكايىلەر) قاتارلىق 50 پارچىدىن ئارتۇق ھېكايە، ‹‹تۇمانلىق ئۇپۇق››، ‹‹زامانداشلار››، ‹‹قىسمەت››، ‹‹يېگانە دۇنيا››، ‹‹ھايات جىلۋىسى››، ‹‹ئاتىلار يولى›› قاتارلىق ئالتە پارچە روماننى روياپقا چىقىرىپ، ئۇيغۇر يېڭى دەۋر پروزىچىلىقىغا بەلگىلىك تۆھپە قوشقان پېشقەدەم يازغۇچى ئالىمجان ئىسمائىل ئەسەرلىرىدە ئىسلاھات – ئېچىۋېتىش ئېلىپ كەلگەن يېڭىلىق، شەھەرلىشىش، بىنالىشىش دولقۇنىدا مەيدانغا كەلگەن رەڭدار تۇرمۇش، كىشىلەرنىڭ قىممەت قارىشى ۋە تۇرمۇش رىتىمىنىڭ تېزلىشىشىدىن كېلىپ چىقىۋاتقان ھەرخىل ئۆزگىرىش چىنلىق بىلەن ئەكس ئەتتۈرۈلگەن.
</S>
<S ID=9919>
ئۇنىڭ ھېكايە، پوۋېست ۋە رومانلىرىدىكى پېرسوناژلار ئۆز خاسلىقى ۋە تەبىئىيلىكى بىلەن ئالاھىدە خاراكتېرلىنىدۇ ھەم باشقا يازغۇچىلار ياراتقان پېرسوناژلاردىن مەلۇم دەرىجىدە پەرقلىنىدۇ.
</S>
<S ID=9920>
    پوۋېست ئىجادىيىتى ئالىمجان ئىسمائىل پروزا ئىجادىيىتىدە بىرقەدەر ئاساسىي سالماقنى ئىگىلەيدۇ.
</S>
<S ID=9921>
يازغۇچى رەڭدار تېمىلاردىكى بىر قاتار پوۋېستلىرى ئارقىلىق ئۇيغۇر يېڭى دەۋر ئەدەبىياتىدا ئۆز ئورنىنى تىكلىدى.
</S>
<S ID=9922>
ئۇ پوۋېست ئىجادىيىتىدە ئامال بار ئەنئەنىۋى رامكىلارنى بۇزۇپ تاشلاشقا تىرىشتى.
</S>
<S ID=9923>
تېما جەھەتتىنمۇ كۆپ خىلللىقنى قوغلاشتى.
</S>
<S ID=9924>
پېرسوناژلار ئوبرازىنى يارىتىشتا كونا، قاتمال يېزىقچىلىق شەكلىدىن ئامال بار ئۆزىنى تارتتى.
</S>
<S ID=9925>
پوۋېست ئىجادىيىتىدە ئۈزلۈكسىز سىناق ئېلىپ بېرىشقا، تىل، قۇرۇلما ۋە ئىپادىلەش جەھەتتە مەلۇم دەرىجىدە يېڭىلىق يارىتىشقا ھەرىكەت قىلدى.
</S>
<S ID=9926>
ئۇنىڭ ‹‹يۇلتۇزلار جىمىرلايدۇ››، ‹‹يىغلىما قىز›› قاتارلىق پوۋېستلىرىنىڭ ئوقۇرمەنلەر ئارىسىدا قوزغىغان تەسىرى بۇ قارىشىمىزنى ئىسپاتلايدۇ.
</S>
<S ID=9927>
‹‹يىغلىما قىز›› ناملىق پوۋېستلار توپلىمىدا، يازغۇچى كىشىلىك تۇرمۇشنىڭ رەڭگارەڭ قايناملىرىدا پائالىيەت ئېلىپ بېرىۋاتقان تۇرمۇش قارىشى، قىممەت قارىشى ئوخشىمىغان كىشىلەرنىڭ مۇھەببەت ۋە نەپرىتىنى، خۇشاللىق ۋە قايغۇسىنى، ئىنتىلىش ۋە ئارزۇسىنى ئۆزگىچە بەدىئىي يول بىلەن ئەكس ئەتتۈردى.
</S>
<S ID=9928>
بۇ توپلامغا يازغۇچىنىڭ 20 – ئەسىرنىڭ 90 – يىللىرى يازغان ‹‹يىغلىما قىز››، ‹‹سىرلىق قاينام›› ۋە ‹‹چىغىر يول›› قاتارلىق ئۈچ پارچە پوۋېستى تاللاپ كىرگۈزۈلگەن بولۇپ، بۇ پوۋېستلاردا ئىپادىلەنگەن تۇرمۇشنىڭ ئۆز دەۋرىگە نىسبەتەن چىن ۋە ھەقىقىيلىكى، سيۇژىت قۇرۇلمىسىنىڭ پۇختىلىقى، پېرسوناژلار خاراكتېرىنىڭ يارقىنلىقى بىلەن بىزنى ئۆزىگە تارتىدۇ.
</S>
<S ID=9929>
    ‹‹يىغلىما قىز›› ئالىمجان ئىسمائىلنىڭ 20 – ئەسىرنىڭ 90 – يىللىرىنىڭ دەسلەپكى مەزگىلىدىكى سىتودېتنلار تۇرمۇشىغا بېغىشلاپ يازغان نادىر پوۋېستلىرىدىن بىرى بولۇپ، بۇ پوۋېستتا جەنۇبىي شىنجاڭنىڭ مەلۇم بىر يېزىسىدىن ئۈرۈمچىدىكى مەلۇم بىر ئالىي مەكتەپكە ئوقۇشقا كەلگەن ئامانگۈلنىڭ مەركىزىي شەھەردىكى قاينام – تاشقىنلىق مۇھىتنىڭ تەسىرىگە ئۇچراپ ئاستا – ئاستا ئۆزگىرىپ تۇيۇق يولغا كىرىپ قالغانلىقى ۋە ئاخىرىدا مەكتەپتىن چېكىندۈرۈلگەنلىكىدەك تۇرمۇش رېئاللىقى ئەكس ئەتتۈرۈلگەن.
</S>
<S ID=9930>
ئامانگۈل نامرات ئائىلىنىڭ قىزى ئىدى، ئۇ ناھايىتى ئېغىر بەدەل تۆلەپ ئوقۇيدۇ.
</S>
<S ID=9931>
پوۋېستتا يازغۇچى ئۇنىڭ خاراكتېرىدىكى ئاقكۆڭۈللۈك، ئاددىي – ساددىلىق ۋە مەلۇم دەرىجىدىكى ‹‹تومپاي›› لىقلىرى ئارقىلىق شۇ دەۋردىكى يېزا قىزلىرىنىڭ خاراكتېرىنى يورۇتۇپ بەرگەن.
</S>
<S ID=9932>
ئۇنىڭ ئۈرۈمچىلىك ساۋاقدىشى ئادىلەنىڭ بىۋاسىتە تەسىرىگە ئۇچراپ مودىغا، كىيىم – كېچەككە، مۇھەببەتكە بېرىلىپ كېتىشى، ئاخىرىدا كەيپ – ساپاغا، ئىچىملىك ۋە چېكىملىككە كۆنۈپ قېلىشى شۇ دەۋردىكى ئاز ساندىكى قىسمەن قىز سىتودېنتلارنىڭ ئورتاق پاجىئەسىنى ئېچىپ بېرىدۇ.
</S>
<S ID=9933>
يازغۇچى مىڭبىر مۇشەققەتتە ئالىي مەكتەپتە ئوقۇش پۇرسىتىگە ئېرىشكەن ئامانگۈلنىڭ پۇرسەتنى قەدىرلىمەي، بارىغا شۈكرى قىلماي مۇھىتنىڭ قۇربانىغا ئايلىنىپ كەتكەنلىكىدەك تۇرمۇش پاجىئەسىنى يېزىش ئارقىلىق سىتودېنت قىزلارغا ئىبرەتلىك ساۋاق بېرىدۇ.
</S>
<S ID=9934>
يازغۇچى ئامانگۈلنىڭ ئاچچىق پۇشايمىنى، ھەسرەتلىك كۆز يېشى ئارقىلىق ئالىي مەكتەپتە ئوقۇش گەرچە ئىنسان ھاياتىدىكى زور بەخت ھېسابلانسىمۇ، ئۇنىڭ ئۈچۈن غۇرۇر – ۋىجداننى، شەرم – ھايانى، قىزلىق ئىپپەتنى دەپسەندە قىلىشنىڭ قىلچە ھاجىتى يوقلۇقىنى، ئۇنىڭسىزمۇ باشقىچە بىر چىقىش يولىنى تېپىشقا مۇمكىن بولىدىغانلىقىنى ئۇ يولۇققان ھايات قىسمەتلىرى ئارقىلىق يىغىنچاقلاپ چىققان.
</S>
<S ID=9935>
    ‹‹سىرلىق قاينام›› دا، ئاپتور ھايات قىسمىتى ئوخشىمىغان ئۈچ ئايالنىڭ تۇرمۇش سەرگۈزەشتىلىرى ئارقىلىق كىشىلىك ھاياتنىڭ مۇرەككەپ ۋە ئۆزگىرىشچانلىقىنى چۈشەندۈرۈپ بەرگەن.
</S>
<S ID=9936>
يازغۇچى بۇ بوۋېستتا، ئىلگىرى بىر سىنىپتا ساۋاقداش، ياتاقداش بولۇپ ئوقۇغان زەينەپ، ئالىيە ۋە چىمەندىن ئىبارەت ئۈچ دوستىنىڭ ئون يىلدىن كېيىن قايتا جەم بولغاندىكى تۇرمۇش سەرگۈزەشتىلىرىنى پوۋېستنىڭ سيۇژىت قۇرۇلمىسى قىلىپ ئورۇنلاشتۇرۇپ، كىشىلىك تۇرمۇشنىڭ تەسەۋۋۇرىمىزدىكىدەك ئانچە ئوڭۇشلۇق بولمايدىغانلىقىنى ئۈچ ئايالنىڭ تۇرمۇش سەرگۈزەشتىلىرى ئارقىلىق يەكۈنلەپ چىققان.
</S>
<S ID=9937>
زەينەپ ئېرىنىڭ ياۋاشلىقىنى، كۆرۈمسىزلىكىنى، ئەمما ئۆزىگە كۆيۈنىدىغانلىقىنى بايان قىلىش ئارقىلىق تۇرمۇشنىڭ خاتىرجەم ۋە بەختلىك بولۇشىدا تاشقى قىياپەتتە ياكى ياۋاشلىقتا ئەمەس، بەلكى ساداقەت ۋە ۋاپادارلىقتا، مەسئۇلىيەتچانلىق ۋە كۆيۈمچانلىقتا ئىپادىلىنىدىغانلىقىنى يەكۈنلەپ چىقىدۇ؛ ئالىيە ئېرىنىڭ كۆرۈمسىز بولسىمۇ، ھوقۇقى بارلىقىنى، ھوقۇقىنىڭ تېخىمۇ ئۆسۈشى ئۈچۈن ۋاسىتە تاللىمايدىغانلىقىنى، ئۆزىنىڭمۇ ئېرىنىڭ ئۆسۈشى ئۈچۈن ئۇنىڭ باشلىقىغا ئاشنا بولغانلىقىنى بايان قىلىپ، زەينەپكە تۈپتىن ئوخشىمايدىغان ھايات قىسمىتىنى يەكۈنلەپ چىقىدۇ؛ چىمەن ئۆزىنىڭ كۆيۈپ پىشىپ تەگكەن ئېرىنىڭ ناھەقچىلىققا ئۇچراپ ھاراققا خۇمار بولۇپ قالغانلىقىنى، ئاخىرىدا ئۇنىڭ بىلەن ئاجرىشىپ كەتكەنلىكىنى، ئۆزىنىڭمۇ ئېغىر كېسەلگە گىرىپتار بولغانلىقىنى بايان قىلىپ، ئالىيەگە تۈپتىن ئوخشىمايدىغان ھايات قىسمىتىنى يەكۈنلەپ چىقىدۇ.
</S>
<S ID=9938>
دېمەك، ‹‹سىرلىق قاينام››دا ئەينى يىللاردىكى كىشىلەرنىڭ كىشىلىك تۇرمۇش قارىشى، پۇل ۋە ھوقۇق قارىشى ۋە بەخت قارىشى تۇرمۇشنىڭ ھەرخىل ‹‹سىرلىق قاينام›› لىرىدا پائالىيەت قىلىۋاتقان كىشىلەرنىڭ ئوخشىمىغان خاراكتېر – خۇسۇسىيەتلىرى ئارقىلىق ئېچىپ بېرىلگەن.
</S>
<S ID=9939>
    ‹‹چىغىر يول›› دا يازغۇچى ‹‹مەدەنىيەت زور ئىنقىلابى›› ئاياغلاشقاندىن كېيىنكى يېزىلاردا يۈز بەرگەن ئۆزگىرىش، يېزا ياشلىرىنىڭ مۇھەببەت، دوستلۇق قاراشلىرى، ئالىي مەكتەپكە ئىمتىھان بېرىش تۈزۈمى يولغا قويۇلغاندىن كېيىنكى ياشلاردا يۈز بەرگەن ئۆزگىرىش ۋە يېڭىلىقلار ئادىل، رەيھان، ۋايىت قاتارلىق ئوبرازلار ئارقىلىق جانلىق يورۇتۇپ بېرىلگەن.
</S>
<S ID=9940>
بولۇپمۇ نامراتلىق تۈپەيلى ئوقۇش ئىمكانىيىتىگە ئېرىشەلمەي، ئۆز يۇرتىدىن چىقىپ كېتىپ باشقا بىر يۇرتتا تۇرمۇش كەچۈرۈشكە مەجبۇر بولغان رەيھاننىڭ جاپالىق تۇرمۇشى، ئوقۇش ئارزۇسىغا يېتەلمەي تارتقان دەرد – ئازابلىرى ۋە كۆرگەن كۈنلىرى تەسىرلىك ۋەقەلەر ئىچىدە بايان قىلىنغان.
</S>
<S ID=9941>
ئاپتور مەزكۇر پوۋېستتا، ئادىل بىلەن رەيھاننىڭ ‹‹چەكلەنگەن مېۋە›› گە بالدۇرلا ئېغىز تەگكۈزۈپ قويۇشى تۈپەيلى كېلىپ چىققان ئەگرى – توقاي تۇرمۇش كارتىنىلىرى ئارقىلىق قىزلىق ئىپپەتنىڭ، قىزلىق ھايانىڭ ناھايىتى مۇھىملىقىنى تەكىتلىگەن.
</S>
<S ID=9942>
پوۋېستنىڭ ئالغا سۈرگەن ئىدىيەسىمۇ رەيھاننىڭ ئىپپىتىنى يوقاتقاندىن كېيىنكى دۇچ كەلگەن ھايات قىسمەتلىرى ئارقىلىق تېخىمۇ يارقىن، تېخىمۇ پاكىتلىق ھالدا ئېچىپ بېرىلگەن.
</S>
<S ID=9943>
    يىغىنچاقلاپ ئېيتقاندا ‹‹يىغلىما قىز›› ناملىق توپلامدىكى ھەربىر پارچە پوۋېستتا يازغۇچىنىڭ كىشىلىك تۇرمۇشنىڭ ھەرقايسى قاتلامدىكى كىشىلەرگە بولغان تونۇشى، كۆز قارىشى ۋە باھاسى ئوخشىمىغان نۇقتىدىن يورۇتۇپ بېرىلگەن.
</S>
<S ID=9944>
‏    
</S>
</TEXT>
/BODY
/DOC