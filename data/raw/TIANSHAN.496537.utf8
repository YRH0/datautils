<DOC>
<DOCID>TIANSHAN.496537</DOCID>
<HEADER>
<CLASS>پەن – مائارىپ</CLASS>
<DATE>2016-02-08 13:43:28</DATE>
</HEADER>
<BODY>
<HEADLINE>
<S ID=9787>
دەرسلىك كىتابلار ئوقۇغۇچىلار بىلەن ئۈستەل تالاشمىسۇن
</S>
</HEADLINE>
<TEXT>
<S ID=9788>
خاسىيەت گايىت
</S>
<S ID=9789>
    يېقىندا ئاتا – ئانىلار يىغىنىغا قاتنىشىپ قالدىم. 50كىۋادرات مېتىر ئەتراپىدا كېلىدىغان سىنىپتا 56 ئوقۇغۇچى بولۇپ، پارتا – ئورۇندۇقلار تۆت قۇر تىزىلغانىدى، ئەسلىدىلا كىچىك ئۈستەللەر دەستىلەنگەن دەرسلىك ماتېرىياللىرى بىلەن تېخىمۇ تار كۆرۈنەتتى، يىغىنغا كەلگەن ئاتا – ئانىلارمۇ قىستىلىپ دېگەندەك ئولتۇردۇق.
</S>
<S ID=9790>
    ئۈستەلنىڭ يېرىمىنى ئوقۇش ماتېرىياللىرى ئىگىلىۋالغان بولۇپ، ئوقۇغۇچىلار خۇددى كىتاب دۆۋىسى ئارىسىدا قالغاندەك تەسىر بېرىدىكەن.
</S>
<S ID=9791>
بۇرۇن تولۇق 3 – يىللىقتا ئوقۇيدىغان ئوقۇغۇچىلارنىڭ ماتېرىياللىرىنىڭ كۆپ بولۇشى تەبىئىي ئىش ئىدى، ئەمما ھازىر مەيلى تولۇقسىز ياكى تولۇق 1 –، 2 – يىللىقلاردا بولسۇن ئوقۇش ماتېرىياللىرىنىڭ ئۈستەلنىڭ يېرىمىنى ئىگىلىۋېلىشى نورمال ئەھۋالغا ئايلىنىپ قاپتۇ.
</S>
<S ID=9792>
نۇرغۇن ئاتا – ئانا بۇ ئەھۋالنى كۆرۈپ پىكىر بەردى.
</S>
<S ID=9793>
ئوقۇتقۇچى: ئوقۇغۇچىلارنىڭ سانىغا نىسبەتەن سىنىپ ھەقىقەتەن تار، يەنە كېلىپ بۇرۇن كىتابلار 32 فورمات قىلىپ تۈزۈلەتتى، ئەمما ھازىر 16 فورمات، ھەتتا سەككىز فورمات قىلىپ تۈزۈلۈۋاتىدۇ، ئۇنىڭ ئۈستىگە دەرسلىك كىتابلارنىڭ قوشۇمچە ماتېرىياللىرىمۇ كۆپ.
</S>
<S ID=9794>
    ئۈستەلنىڭ تارلىقىدىن ئوقۇغۇچىلار يانچىلاپ ئولتۇرۇپ خەت يېزىشقا مەجبۇر بولماقتا، بالىلار ھازىر ئۆسۈۋاتقان مەزگىلدە تۇرۇۋاتقاچقا بۇنداق ئولتۇرۇش ئۇلارنىڭ ساغلام ئۆسۈپ يېتىلىشىگە پايدىسىز.
</S>
<S ID=9795>
    ئىگىلىشىمچە، ئوتتۇرا – باشلانغۇچ مەكتەپلەرنىڭ ئۈستەل – ئورۇندۇقلىرىنىڭ چوڭ – كىچىك بولۇشىدا دۆلەتنىڭ قاتتىق ئۆلچىمى بار ئىكەن.
</S>
<S ID=9796>
ئوقۇغۇچىلارنىڭ دەرسلىك ئۈستىلى ئون خىل تۈرگە ئايرىلغان بولۇپ، باشلانغۇچ، ئوتتۇرا مەكتەپلەرنىڭ ئۈستەل – ئورۇندۇقلىرىنىڭ ئېگىز – پاكارلىقى ئوخشىمايدىكەن.
</S>
<S ID=9797>
ئەمما كەڭلىكى ئوخشاش بولىدىكەن. شۇنىڭ بىلەن بىر ۋاقىتتا دۆلەتنىڭ ئوتتۇرا – باشلانغۇچ مەكتەپ سىنىپلىرىنىڭ كۆلىمىگىمۇ چىقارغان ئېنىق بەلگىلىمىسى بار بولۇپ، يەنى باشلانغۇچ مەكتەپلەرنىڭ ئادەتتىكى سىنىپلىرىنىڭ كۆلىمى ئادەم بېشىغا 1.15 كىۋادرات مېتىردىن، ئوتتۇرا مەكتەپلەرنىڭ 1.12 كىۋادرات مېتىردىن تۆۋەن بولماسلىق كېرەك ئىكەن.
</S>
<S ID=9798>
    بەزى ئاتا – ئانىلار ناھايىتى ياخشى پىكىر – تەكلىپلەرنى بەردى: ئەگەر مەكتەپ مۇۋاپىق كۆرسە ھەر بىر بالىغا بىردىن ماتېرىيال سالىدىغان ئىشكاپ تەسىس قىلىپ بەرگەن بولسا ياخشى بولاتتى.
</S>
<S ID=9799>
ئىشكاپنى سىنىپ ئىچىگە قويسا ئەسلىدىنلا چوڭ بولمىغان سىنىپ تېخىمۇ تارلىشىپ كېتىدۇ، بولسا كارىدورلارغا ئىشكاپ ئورنىتىپ بەرسە بولىدۇ، مۇشۇنداق بولغاندا سىنىپ ئىچىنىڭ پاكىز، ئازادە بولۇشىغا ھەم ئوقۇغۇچىلارنىڭ ئەركىن ھەرىكەت قىلىشىغا پايدىسى بولغان بولاتتى.
</S>
<S ID=9800>
    مۇناسىۋەتلىك ئورۇنلارنىڭ بۇ مەسىلىگە كۆڭۈل بۆلۈپ، تەكشۈرۈپ – تەتقىق قىلىپ، ئوقۇغۇچىلارنىڭ دەرسلىك ئۈستەللىرىنىڭ تار بولۇش مەسىلىسىنى شۇنداقلا سىنىپلارنىڭ كىچىك، ئوقۇغۇچىلارنىڭ كۆپ بولۇش مەسىلىسىنى ھەل قىلىپ، ئوقۇغۇچىلارغا پاكىز، ئازادە مۇھىت يارىتىپ بېرىشىنى، ئەۋلادلارنىڭ تېخىمۇ ساغلام ئۆسۈپ يېتىلىشىنى ئىلگىرى سۈرۈشىنى ئۈمىد قىلىمەن.
</S>
<S ID=9801>
‏    
</S>
</TEXT>
/BODY
/DOC