<DOC>
<DOCID>TIANSHAN.574973</DOCID>
<HEADER>
<CLASS>نەزەرىيە</CLASS>
<DATE>2016-12-27 12:52:29</DATE>
</HEADER>
<BODY>
<HEADLINE>
<S ID=68175>
جەنۇبىي شىنجاڭنىڭ تەرەققىياتىنى تېزلىتىشتە دېھقانلارنى تەربىيەلەشكە ئەھمىيەت بېرىش لازىم
</S>
</HEADLINE>
<TEXT>
<S ID=68176>
ئىمىن قارى قەييۇم
</S>
<S ID=68177>
ج ك پ شىنجاڭ ئۇيغۇر ئاپتونوم رايونلۇق 9 – قۇرۇلتىيىدا ئىلگىرىكى بەش يىلدىن بۇيانقى مۇۋەپپەقىيەتلەر يەكۈنلىنىش ئاساسىدا يەنە كەلگۈسى بەش يىللىق خىزمەتلەر ئورۇنلاشتۇرۇلۇپ: ‹‹جەنۇبىي شىنجاڭ خىزمىتىگە يەنىمۇ ئەھمىيەت بېرىپ، ئىقتىسادىي، ئىجتىمائىي تەرەققىياتىنى تېزلىتىش كېرەك››لىكى ئالاھىدە ئوتتۇرىغا قويۇلدى.
</S>
<S ID=68178>
ئاپتونوم رايون يېقىندا يەنە ‹‹دېھقان – چارۋىچىلار كەچلىك مەكتىپى›› ئېچىشنى ئورۇنلاشتۇردى.
</S>
<S ID=68179>
بۇلارنىڭ ھەممىسى دېھقانلارنىڭ ساپاسىنى ئۆستۈرۈشكە پايدىلىق سىياسەتلەر.
</S>
<S ID=68180>
جەنۇبىي شىنجاڭ ئاپتونوم رايونىمىزدىكى تىپىك يېزا ئىگىلىك رايونى بولۇپ، جەنۇبىي شىنجاڭنىڭ ئىقتىسادىي، ئىجتىمائىي تەرەققىياتى شىنجاڭدىكى باشقا جايلارنىڭ تەرەققىياتىغا سېلىشتۇرغاندا نىسبەتەن ئارقىدا بولغاچقا، دېھقانلارنىڭ ساپاسىمۇ سەل تۆۋەن.
</S>
<S ID=68181>
بۇ ئامىللار جەنۇبىي شىنجاڭنىڭ ئىقتىسادىي، ئىجتىمائىي تەرەققىياتى جۈملىدىن ئىجتىمائىي مۇقىملىقىغا زور تەسىر كۆرسەتمەكتە.
</S>
<S ID=68182>
دېھقانلار مەسىلىسىنى ياخشى ھەل قىلىش يېزا ئىگىلىكى، يېزىلار ، دېھقانلار مەسىلىسىنى ھەل قىلىشنىڭ، ئىجتىمائىي مۇقىملىققا كاپالەتلىك قىلىشنىڭ، تەرەققىياتنى ئىلگىرى سۈرۈشنىڭ تۈپ ئاچقۇچى.
</S>
<S ID=68183>
شۇنداق بولغاچقا، جەنۇبىي شىنجاڭنىڭ ئىقتىسادىي، ئىجتىمائىي تەرەققىياتىنى تېزلىتىشتە دەۋرنىڭ تەلىپىگە ئۇيغۇن كېلىدىغان زور بىر تۈركۈم يېڭىچە دېھقانلارنى يىتىشتۈرۈپ چىقىش كېرەك.
</S>
<S ID=68184>
بىرىنچى، تونۇشنى ئۆستۈرۈپ، دېھقانلارنى تەربىيەلەشنىڭ جىددىيىلىك تۇيغۇسىنى ئاشۇرۇش لازىم.
</S>
<S ID=68185>
دېھقانلار يېزا ئىگىلىكى ۋە ئىجتىمائىي تەرەققىياتنىڭ ئاساسىي گەۋدىسى.
</S>
<S ID=68186>
دېھقانلار مەسىلىسى باشتىن – ئاخىر جۇڭگو ئىنقىلاۋى ۋە قۇرۇلۇشىدىكى ئاساسلىق مەسىلە بولۇپ كەلدى.
</S>
<S ID=68187>
ھازىر جەنۇبىي شىنجاڭىنىڭ ئىقتىسادىي، ئىجتىمائىي تەرەققىياتىنى تېزلىتىشتىن ئىبارەت چوڭ، مۈشكۈل ۋەزىپىگە دۇچ كەلمەكتىمىز. بۇ ۋەزىپىلەرنى ئىشقا ئاشۇرۇش – ئاشۇرۇلماسلىقتىكى تۈپ ھالقا دېھقانلارنىڭ پەن – مەدەنىيەت ساپاسىنى ئۆستۈرۈشكە باغلىق.
</S>
<S ID=68188>
شۇڭلاشقا، جەنۇبىي شىنجاڭدىكى ھەر دەرىجىلىك كادىرلار تونۇشنى ئۆستۈرۈش بىلەن بىللە، يېڭى ۋەزىيەت ۋە ۋەزىپىلەرنىڭ تەلىپىگە ماسلىشىپ، ئۆزىنىڭ ساپاسىنى ئۈزلۈكسىز ئۆستۈرۈش ئاساسىدا، دېھقانلارنى بازار نۇقتىئىنەزەرى، ئېچىۋېتىش نۇقتىئىنەزەرى، رىقابەت نۇقتىئىنەزەرى، ئۈنۈم نۇقتىئىنەزەرىنى تىكلەشكە يېتەكلەپ ۋە تەربىيەلەپ، دېھقانلارنى زامانىۋى پەن – تېخنىكا بىلىملىرىنى قوللىنىش ئارقىلىق نامراتلىق ۋە نادانلىقتىن قۇتۇلۇپ بېيىشقا يىتەكلەش كېرەك.
</S>
<S ID=68189>
ئىككىنچى، دېھقانلارغا بولغان ئىدىيە، ئەخلاق ۋە مەدەنىيەت تەربىيەسىنى كۈچەيتىش لازىم.
</S>
<S ID=68190>
بۇنىڭدا ئالدى بىلەن، دېھقانلارغا بولغان ئىدىيەۋى تەربىيەنى كۈچەيتىشتە ئاۋۋال دېھقانلارنىڭ ئىدىيەۋى ئېڭى، ئەخلاق ئۆلچىمى ۋە سىياسىي سەۋىيەسىنى ئۆستۈرۈش بىلەن بىللە، پارتىيەنىڭ يېزىلارغا قاراتقان تۈرلۈك سىياسەت، تەدبىرلىرىنى زور كۈچ بىلەن تەشۋىق قىلىپ، دېھقانلارنى توغرا غايە ئېتىقاد تىكلەشكە يېتەكلەش كېرەك.
</S>
<S ID=68191>
ئۇنىڭدىن باشقا، دېھقانلارنىڭ پەن – مەدەنىيەت سەۋىيەسىنى ئۆستۈرۈش لازىم.
</S>
<S ID=68192>
‹‹دېھقان – چارۋىچىلار كەچلىك مەكتىپى››نىڭ رولىدىن تولۇق پايدىلىنىپ، تۈرلۈك مەدەنىيەت، پەننى ئومۇملاشتۇرۇش ، يېزا پەن – تېخنىكىسى بىلىملىرى بويىچە تەربىيەلەش، يېزا ئىگىلىكىدە ئۈلگە كۆرسىتىش كۇرسلىرىنى ئېچىش ئارقىلىق دېھقانلارنى تەربىيىلەپ، دېھقانلارنىڭ پەن – مەدەنىيەت ساپاسىنى ئۈزلۈكسىز ئۆستۈرۈش لازىم.
</S>
<S ID=68193>
يەنى دېھقانلارنى كونا ئىدىيە، كونا ئۆرپ – ئادەتلەردىن تەدرىجىي قۇتۇلدۇرۇپ، ئۇلارنى غايىلىك، مەدەنىيەتلىك، ئەخلاقلىق، پەن – تېخنىكا بىلىملىرىدىن خەۋەردار زامانىۋى دېھقانلارغا ئايلاندۇرۇش لازىم.
</S>
<S ID=68194>
ئۈچىنچى، ئوخشاش بولمىغان ئەھۋاللارغا ئاساسەن، دېھقانلارنى تىپلارغا ئايرىپ تەربىيەلەش لازىم.
</S>
<S ID=68195>
دېھقانلارنى تەربىيەلەشتە ئوخشاش بولمىغان ئالاھىدىلىك ۋە ئوخشاش بولمىغان ئەھۋاللارغا ئاساسەن، تەربىيەلىسەكلا ياخشى ئۈنۈمنى قولغا كەلتۈرگىلى بولىدۇ.
</S>
<S ID=68196>
بىرى، دېھقانلارنى تەربىيەلەشتىن ئىلگىرى دېھقانلار قاتلىمىنى تەكشۈرۈپ – تەتقىق قىلىپ، دېھقانلارنىڭ مەدەنىيەت ساپاسىنىڭ ئوخشىماسلىقىغا ئاساسەن، ئوخشاش بولمىغان ئوبيېكىتلارغا قارىتا ئوخشاش بولمىغان تەربىيەلەشنى يولغا قويۇش لازىم.
</S>
<S ID=68197>
يەنە بىرى، ئوخشاش بولمىغان مەزگىل، ئوخشاش بولمىغان باسقۇچلاردىكى ۋەزىيەت ۋە ۋەزىپىلەرگە ئاساسەن تەربىيەلەپ، دېھقانلانىڭ تەشەببۇسكارلىقى، ئاكتىپچانلىقى ۋە ئىجادچانلقىنى ئەڭ زور دەرىجىدە قوزغاش لازىم.
</S>
<S ID=68198>
تۆتىنچى، دېھقانلارغا بولغان قانۇن – تۈزۈم تەربىيەسىنى كۈچەيتىپ، دېھقانلارنىڭ قانۇن – تۈزۈم ئېڭىنى ئۆستۈرۈش لازىم.
</S>
<S ID=68199>
دېھقانلار ۋە جايلاردىكى كادىرلارنى تەربىيەلەشتە قانۇن ئۆگىنىش، قانۇننى بىلىشتە ئەستايىدىل، قانۇنغا رىئايە قىلىشتا قاتتىق بولۇش لازىم.
</S>
<S ID=68200>
ھەممىمىزگە مەلۇمكى، قانۇنغا رىئايە قىلىش، قانۇننىڭ ئىززەت – ھۆرمىتىنى قوغداش ھەر قانداق پۇقرانىڭ مەسئۇلىيىتى ۋە باش تارتىپ بولمايدىغان مەجبۇرىيىتى.
</S>
<S ID=68201>
جەنۇبىي شىنجاڭدىكى دېھقانلارنىڭ قانۇن ئېڭى، قانۇنىي بىلىملىرىنىڭ تۆۋەن بولۇشى سەۋەبلىك قانۇن جەھەتتىن ئىش بېجىرەلمەسلىك، ئۆزىنى قانۇن بويىچە قوغدىيالماسلىق مەسىلىسى ئومۇميۈزلۈك مەۋجۇت.
</S>
<S ID=68202>
شۇڭا، دېھقانلارغا قارىتىلغان قانۇن – تۈزۈم تەربىيەسىنى كۈچەيتىش ئارقىلىق ئۇلارنى ھوقۇق – مەنپەئىتىنى قانۇن بويىچە قوغداش ئىمكانىيىتىگە ئىگە قىلىش زۆرۇر.
</S>
<S ID=68203>
قىسقىسى، دېھقانلارغا بولغان تەربىيەلەش سالمىقىنى كۈچەيتىش دېھقانلارنى يۇقىرى ساپالىق، بەلگىلىك يېڭى بىلىم، يېڭى تېخنىكىغا ئىگە بولغان، باشقۇرۇش ۋە تىجارەت قىلىشنى بىلىدىغان يېڭىچە زامانىۋى دېھقانلار قوشۇنىنى بەرپا قىلىش جەنۇبىي شىنجاڭنىڭ ئىقتىسادىي، ئىجتىمائىي تەرەققىياتىغا تۈرتكە بولۇشنىڭ ئوبېيكتىپ تەلىپى.
</S>
<S ID=68204>
شۇڭا، ھەر دەرىجىلىك پارتكوم، ھۆكۈمەتلەر پارتىيەنىڭ يېزىلارغا، دېھقانلارغا قاراتقان ياخشى سىياسەتلىرىدىن ئۈنۈملۈك پايدىلىنىپ، جەنۇبىي شىنجاڭدىكى دېھقانلارنىڭ ساپاسىنى ئۆستۈرۈشنى مۇھىم خىزمەتلەر قاتارىدا چىڭ تۇتۇپ ئىشلەپ، قاراتمىلىقى بولغان ھالدا قاتلاممۇ – قاتلام ئەمىللەشتۈرۈپ، ئەمەلىي ئۈنۈمنى قولغا كەلتۈرۈشى لازىم.
</S>
<S ID=68205>
(ئاپتور: ئاپتونوم رايونلۇق پارتىيە مەكتىپىدىن)
</S>
<S ID=68206>
‏
</S>
</TEXT>
/BODY
/DOC