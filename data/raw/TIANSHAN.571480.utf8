<DOC>
<DOCID>TIANSHAN.571480</DOCID>
<HEADER>
<CLASS>شىنجاڭ</CLASS>
<DATE>2016-12-13 12:11:42</DATE>
</HEADER>
<BODY>
<HEADLINE>
<S ID=64609>
قاغىلىق ناھىيەسى پولات–تۆمۈر كەسپىدىكى100 مىڭ توننا ئوشۇقچە ئىشلەپچىقىرىش ئىقتىدارىنى مۇۋەپپەقىيەتلىك ئازايتتى
</S>
</HEADLINE>
<TEXT>
<S ID=64610>
قۇرۇلما تەڭشىلىپ، شەكىل ئۆزگەرتىلىپ، ساغلام تەرەققىيات مۇھىتى يارىتىلدى
</S>
<S ID=64611>
  چېن چېن خەۋەر قىلىدۇ: بۇ يىل ‹‹ئىشلەپچىقىرىش ئىقتىدارىغا ئېسىلىۋالماسلىق›› قاغىلىق ناھىيەسىدە كۆپ تىلغا ئېلىنىدىغان سۆز بولۇپ قالدى.
</S>
<S ID=64612>
قاغىلىق ناھىيەلىك ئىقتىساد ۋە ئۇچۇرلاشتۇرۇش كومىتېتىنىڭ مۇدىرى ليۇ جىنيۆ 12 – ئاينىڭ 6 – كۈنى مۇنداق دېدى: ناھىيەمىز پولات – تۆمۈر كەسپىدىكى 100 مىڭ توننا ئوشۇقچە ئىشلەپچىقىرىش ئىقتىدارىنى مۇۋەپپەقىيەتلىك ئازايتىپ، يۇقىرى دەرىجىلىك تارماقلار چۈشۈرگەن نىشان، ۋەزىپىنى ئوڭۇشلۇق تاماملىدى.
</S>
<S ID=64613>
  پولات – تۆمۈر كەسپىدە 100 مىڭ توننا ئوشۇقچە ئىشلەپچىقىرىش ئىقتىدارىنى ئازايتىش نىشان، ۋەزىپىسى قىلىپ بېكىتىلگەن قاغىلىق ناھىيەلىك ‹‹كۈنشىن›› مېتال بۇيۇملار چەكلىك شىركىتى ناھىيە نۇقتىلىق سودىگەر ۋە مەبلەغ جەلپ قىلغان كارخانا.
</S>
<S ID=64614>
 بۇ شىركەت 2014 – يىلى 10 – ئايدا يىلىغا 150 مىڭ توننا پىلتە پولات ئىشلەپچىقىرىش لىنىيەسى قۇرغان؛ 2015 – يىلىغا كەلگەندە، ئومۇمىي مۈلكىنى 85 مىليون 820 مىڭ يۈەنگە، يىللىق ئىشلەپچىقىرىش قىممىتىنى 20 مىليون 280 مىڭ يۈەنگە يەتكۈزۈپ، 165 دېھقاننى ئىشقا ئورۇنلاشتۇرغان.
</S>
<S ID=64615>
ئىشلەپچىقىرىش ئىقتىدارىنى ئازايتىش خىزمىتىدە، ناھىيەدىكى مۇناسىۋەتلىك فۇنكسىيەلىك تارماقلار كۆپ قېتىم كارخانىغا چوڭقۇر چۆكۈپ مەركەز، ئاپتونوم رايوننىڭ سىياسەتلىرىنى تەشۋىق قىلىپ، ھۆكۈمەت بىلەن كارخانىنى زىچ جىپسىلاشتۇرۇش قاتارلىق تەدبىرلەرنى قوللاندى.
</S>
<S ID=64616>
بۇ يىل 8 – ئاينىڭ 24 – كۈنى چۈشتىن كېيىن، ئاپتونوم رايونلۇق ئىقتىساد ۋە ئۇچۇرلاشتۇرۇش كومىتېتى، قەشقەر ۋىلايەتلىك ئىقتىساد ۋە ئۇچۇرلاشتۇرۇش كومىتېتى ھەم ناھىيە رەھبەرلىرىنىڭ نەق مەيداندا يېتەكچىلىك قىلىشى نەتىجىسىدە، شىركەتنىڭ سەككىز ئوتتۇرا چاستوتىلىق پېچىنىڭ ھەممىسى چېقىۋېتىلدى.
</S>
<S ID=64617>
11 – ئاينىڭ 10 – كۈنى، ناھىيەلىك خەلق ھۆكۈمىتى ئىقتىساد ۋە ئۇچۇرلاشتۇرۇش، ئادەم كۈچى بايلىقى ۋە ئىجتىمائىي كاپالەت، مالىيە، ئىقتىسادىي تەپتىش قاتارلىق تارماقلارنى تەشكىللەپ، بۇ شىركەتنىڭ ئوشۇقچە ئىشلەپچىقىرىش ئىقتىدارىنى ئازايتىش خىزمىتىنى ئومۇميۈزلۈك تەكشۈرۈپ ئۆتكۈزۈۋالدى.
</S>
<S ID=64618>
 بۇ شىركەتنىڭ دەرۋازىسى ئالدىدا، زاۋۇت رايونىغا تۇتىشىدىغان پەلەمپەي ئىشىكنىڭ چىڭ يېپىلغانلىقىنى، زاۋۇت رايونىغا بىر كىشىنىڭلا قاراۋاتقانلىقىنى كۆردۈم.
</S>
<S ID=64619>
 شىركەتنىڭ باش دىرېكتورى لىن يىباۋ مۇنداق دېدى: شىركىتىمىز ئىلگىرى ناھىيەدىكى غوللۇق كارخانا بولۇپ، ئىشلەپچىقارغان قۇيما زاپچاسلارنىڭ كۆپىنچىسى جەنۇبىي شىنجاڭغا سېتىلاتتى.
</S>
<S ID=64620>
دۆلەتنىڭ كەسىپ سىياسىتىنى تەڭشىشىگە ئاساسەن، شىركىتىمىزدىكى بارلىق ئوتتۇرا چاستوتىلىق پېچلار قالاق ئىشلەپچىقىرىش ئىقتىدارىنى شاللاش دائىرىسىگە كىرگۈزۈلدى.
</S>
<S ID=64621>
دەسلەپتە كۆزىمىز قىيمىغان بولسىمۇ، ئويلاپ باقساق، مۇشۇنداق يۇقىرى ئېنېرگىيە سەرپىياتلىق كارخانىنى ئەمەلدىن قالدۇرۇش توغرا ئىكەن.
</S>
<S ID=64622>
پولات – تۆمۈر ساھەسى ئىزچىل كاسات بولۇۋاتقان، دۆلەتنىڭ قالاق پولات – تۆمۈر ئىشلەپچىقىرىش ئىقتىدارىنى شاللىشىدىن ئىبارەت قوش بېسىمدا، ئوتتۇرا، كىچىك پولات – تۆمۈر كارخانىلىرى ھامان بازاردىن چېكىنىشى كېرەك.
</S>
<S ID=64623>
ئوشۇقچە ئىشلەپچىقىرىش ئىقتىدارىنى ئازايتىش بىلەن قۇرۇلمىنى تەڭشەش، شەكىلنى ئۆزگەرتىشنى بىرلەشتۈرۈش بىزنىڭ كېيىنكى تىرىشىش نىشانىمىز.
</S>
<S ID=64624>
 24 ياشلىق مەمتىمىن دۆلەت قاغىلىق ناھىيەسىنىڭ ئۇششارباش بازىرى كاپا كەنتىدىكى دېھقان.
</S>
<S ID=64625>
ئۇ مۇنداق دېدى: شىركەت توختام ئىمزالىغان دېھقان ئىشچىلارنىڭ ھەر بىرىگە 17 مىڭ 500 يۈەن تولۇقلىما بەردى.
</S>
<S ID=64626>
شىركەت ئىشلەپچىقىرىشتىن توختاپ بىر ئايدىن كېيىن، مەن ناھىيەلىك ‹‹چوگىر مۇزلۇقى›› ئوقەتچىلىك چەكلىك شىركىتىگە ئىشقا چۈشتۈم.
</S>
<S ID=64627>
 ئۇششارباش بازارلىق خەلق ئىشلىرى – ئىجتىمائىي كاپالەت پونكىتىنىڭ باشلىقى ئابدۇقادىر قاسىم مۇنداق دېدى: مەمتىمىنگە ئوخشاش 40 ~ 50 دېھقان ئىشچى ئەمەلىي ماھارەت بويىچە ھەقسىز تەربىيەلىنىپ، ناھىيەمىزنىڭ ئېغىر سانائەت رايونىدىكى باشقا كارخانىلاردا ئىشقا چۈشتى.
</S>
<S ID=64628>
 ناھىيەلىك پارتكومنىڭ شۇجىسى لى گوپىڭ مۇنداق دېدى: ئوشۇقچە ئىشلەپچىقىرىش ئىقتىدارىغا ئېسىلىۋالماسلىق دۆلەت بېكىتكەن، چوقۇم ئورۇندايدىغان قاتتىق ۋەزىپە.
</S>
<S ID=64629>
مەركەز تەلەپ قىلغان ئىكەن، ھەرىكەت قوللىنىشىمىز، ھەرگىزمۇ ‹‹ئەسكى بولسىمۇ، ئۆزۈمگە ياخشى›› دەپ قارىماسلىقىمىز كېرەك.
</S>
</TEXT>
/BODY
/DOC