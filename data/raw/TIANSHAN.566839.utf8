<DOC>
<DOCID>TIANSHAN.566839</DOCID>
<HEADER>
<CLASS>ئۆگىنىش</CLASS>
<DATE>2016-11-11 16:49:49</DATE>
</HEADER>
<BODY>
<HEADLINE>
<S ID=58475>
ئەسلىي مەقسەتنى ئۇنتۇماي، مەسئۇلىيەتنى دادىللىق بىلەن ئۈستىمىزگە ئېلىپ، نامرات ئاممىنى بالدۇرراق بېيىتايلى
</S>
</HEADLINE>
<TEXT>
<S ID=58476>
سەي فۇخاۋ
</S>
<S ID=58477>
نامراتلىقنى تۈگىتىش، خەلق تۇرمۇشىنى ياخشىلاش ۋە ئورتاق بېيىش سوتسىيالىزمنىڭ ماھىيەتلىك تەلىپى.
</S>
<S ID=58478>
شۇنداقلا پارتىيەمىزنىڭ جاندىل بىلەن خەلق ئۈچۈن خىزمەت قىلىشتىكى تۈپ مەقسىتى.
</S>
<S ID=58479>
يولداش شى جىنپىڭ مۇنداق دەپ تەكىتلىدى: بىز يۈگۇڭنىڭ تاغنى يۆتكىشىدەك ئىرادىگە كېلىپ، باش نىشاننى زىچ چۆرىدەپ، جاپالىق ھەم ئەمەلىي ئىشلەپ، نامراتلىقتىن قۇتۇلدۇرۇش ئۆتكىلىگە ھۇجۇم قىلىش جېڭىدە قەتئىي غەلىبە قىلىپ، 2020 – يىلىغىچە بارلىق نامرات رايون ۋە نوپۇسنىڭ ئومۇميۈزلۈك ھاللىق سەۋىيەگە يېتىشىگە ھەقىقىي كاپالەتلىك قىلىشىمىز كېرەك.
</S>
<S ID=58480>
بۇنىڭ بىلەن ئاساسىي قاتلامدىكى كادىرلاردىن نامرات ئاممىنىڭ نامراتلىقتىن بالدۇرراق قۇتۇلۇشىغا ياردەم بېرىش تەلەپ قىلىندى، نىشان بېكىتىلدى، يۆنىلىش ئېنىق كۆرسىتىپ بېرىلدى.
</S>
<S ID=58481>
ئاساسىي قاتلامدىكى كادىرلار ئەسلىي مەقسەتنى ئۇنتۇماي، مەسئۇلىيەتنى دادىللىق بىلەن ئۈستىگە ئېلىپ، نامرات ئاممىنى بالدۇرراق بېيىتىشى كېرەك.
</S>
<S ID=58482>
 ئەسلىي مەقسەتنى ئۇنتۇماي، ئىشەنچنى چىڭىتىپ، نىشان بويىچە ئىلگىرىلەش. ئەسلىي مەقسەتنى ئۇنتۇماسلىق پارتىيەلىك كادىرلارنىڭ جاندىل بىلەن خەلق ئۈچۈن خىزمەت قىلىشىدا باشتىن – ئاخىر چىڭ تۇرۇشىنى تەلەپ قىلىدۇ.
</S>
<S ID=58483>
ئومۇميۈزلۈك ھاللىق جەمئىيەت قۇرۇپ چىقىشتا ئەڭ مۈشكۈل ھەم ئەڭ ئېغىر ۋەزىپە يېزىدا، بولۇپمۇ نامرات رايونلاردىكى يېزىلاردا يۆلەش ئوبيېكتلىرىنىڭ مەجبۇرىيەت مائارىپى، ئاساسىي داۋالىنىشى ۋە تۇرالغۇسىنى تىرىشىپ كاپالەتكە ئىگە قىلىش ئەڭ مۇھىم.
</S>
<S ID=58484>
ئېلىمىزدىكى قىسمەن ناھىيەلەر يېقىنقى يىللاردىن بۇيان، يۆلەش ئوبيېكتلىرىنىڭ كىيىنىش – تويۇنۇش مەسىلىسىنى ھەل قىلىش ۋە ئۇلارنى نامراتلىقتىن بالدۇرراق قۇتۇلدۇرۇپ بېيىتىشنى پارتكوم، خەلق ھۆكۈمىتىنىڭ ئەڭ مۇھىم ۋەزىپىسى قىلىپ، ‹‹نامراتلىقتىن قۇتۇلدۇرۇش ئۆتكىلىگە ھۇجۇم قىلىش جېڭىنىڭ ئومۇميۈزلۈك غەلىبىسىنى قولغا كەلتۈرۈش توغرىسىدىكى قارار›› ۋە ئۇنى كونكرېت يولغا قويۇش لايىھەسىنى تۈزۈپ، نامراتلىقتىن قۇتۇلدۇرۇش ۋە نامرات نوپۇسنى ئازايتىش پىلانىنى ئايدىڭلاشتۇردى.
</S>
<S ID=58485>
نامراتلىقتىن قۇتۇلدۇرۇش ئۆتكىلىگە ھۇجۇم قىلىش خىزمىتىنى نەق جايىدا ئەمەلىيلەشتۈرۈش ئۈچۈن، ناھىيە، رايونلار يەنە يېزا – بازارلارنىڭ نامراتلىقتىن قۇتۇلدۈرۈش خىزمىتىنى باھالاش چارىسى ۋە ناھىيەگە بىۋاسىتە قاراشلىق ئورۇنلارنىڭ يىللىق نامراتلىقتىن قۇتۇلدۇرۇش خىزمىتىنى باھالاش چارىسىنى تۈزۈپ، نامراتلىقتىن قۇتۇلدۇرۇش ئۆتكىلىگە ھۇجۇم قىلىشتا ھەر بىر پارتىيەلىك كادىرغا مەسئۇلىيەت ۋە ۋەزىپە يۈكلىدى.
</S>
<S ID=58486>
 ئۆز جايىنىڭ شارائىتىغا قارىتا ئىش كۆرۈپ، ئىسلاھ قىلىپ ۋە يېڭىلىق يارىتىپ، تەرەققىياتنى بوشاشماي ئىلگىرى سۈرۈش.
</S>
<S ID=58487>
تەرەققىي قىلىش نامرات رايونلارنىڭ نامراتلىقتىن قۇتۇلۇپ بېيىشتىكى بىرىنچى ۋەزىپىسى. نامراتلىقتىن قۇتۇلدۇرۇش ئۆتكىلىگە ھۇجۇم قىلىش جېڭىدە غەلىبە قىلىش ئۈچۈن، ھەممە جاي ئۆز جايىنىڭ ئەۋزەللىكىنى چىقىش قىلىپ، شارائىتىغا قارىتا تەرەققىيات يولىنى تېپىپ چىقىشى، ئۆزگىچە يېزا ئىگىلىك مەھسۇلاتلىرىنى ۋە ساياھەتكە ماس يېڭى تىپتىكى مۇھىت ئاسرايدىغان يېزا ئىگىلىكىنى پائال راۋاجلاندۇرۇشى كېرەك.
</S>
<S ID=58488>
ئېكولوگىيەنى كەسىپلەشتۈرۈش، كەسىپلەرنى ئېكولوگىيەلەشتۈرۈش ئىدىيەسىگە ئاساسەن، ئېكولوگىيە ساياھەتچىلىكىنىڭ تەرەققىياتىنى ئىلگىرى سۈرۈپ، نامرات ئاممىنىڭ نامراتلىقتىن قۇتۇلۇشىغا تۈرتكە بولۇشى لازىم.
</S>
<S ID=58489>
ئاممىنى پۇل مۇئامىلە ئارقىلىق يۆلەپ بېيىتىش قۇرۇلۇشىنى ئومۇميۈزلۈك باشلاپ، ھۆكۈمەت، بانكا، كارخانا ۋە مال – مۈلۈك سۇغۇرتىسىدىن ئىبارەت ‹‹بەش بىر گەۋدە›› بولغان پۇل مۇئامىلە ئارقىلىق يۆلەش يېڭى ئەندىزىسى ئۈستىدە پائال ئىزدىنىشمۇ مۇھىم.
</S>
<S ID=58490>
كەسىپلەر بويىچە يۆلەش ئەندىزىسىدە يېڭىلىق يارىتىپ، يېڭى تىپتىكى ئىگىلىك باشقۇرۇش سۇبيېكتى بىلەن نامرات ئائىلىلەرنىڭ مەنپەئىتىنى بىرلەشتۈرۈش مېخانىزمى ئۈستىدە ئىزدىنىپ، يەرلىك ئالاھىدىلىككە ئىگە يۆلەش ئەندىزىسىنى بەرپا قىلىش كېرەك.
</S>
<S ID=58491>
 كادىرلار ئامما ئارىسىغا بېرىپ، ئاساسىي قاتلامدا يىلتىز تارتىپ، بېكىتىلگەن نىشان بويىچە ئىلگىرىلەش.
</S>
<S ID=58492>
نامراتلىقتىن قۇتۇلدۇرۇش ئۆتكىلىگە ھۇجۇم قىلىش جېڭىدە غەلىبە قىلىش ئۈچۈن، خىزمەتنىڭ مۇھىم نۇقتىسىنى تۆۋەنگە يۆتكەشتە چىڭ تۇرۇپ، ئەمەلىيەت ۋە ئاساسىي قاتلامغا چوڭقۇر چۆكۈپ، ئامما ئارىسىغا بېرىپ، شۇ جاينىڭ شارائىتىغا، نامراتلىقنىڭ كېلىپ چىقىش سەۋەبىگە، نامراتلىقنىڭ ھەر خىل بولۇشىغا قارىتا تەدبىر قوللىنىپ، نامراتلارنى دەل جايىدا يۆلەش كېرەك.
</S>
<S ID=58493>
نامراتلارنى يۆلەشنىڭ بىرىنچى سېپىدە ئىشلەۋاتقان پارتىيەلىك كادىرلار كەنتلەرگە بېرىپ، ئائىلىلەرگە كىرىپ، نامرات ئاممىنىڭ ئاساسىي ئەھۋالىنى تەپسىلىي ئىگىلەپ، نامراتلىقنى كەلتۈرۈپ چىقارغان ئاساسلىق سەۋەبلەرنى ئىلمىي تەھلىل قىلىپ، ئۇلارنى نامراتلىقتىن بالدۇرراق قۇتۇلۇشقا يېتەكلەپ، ئۇلارغا پارتىيەنىڭ ئىللىقلىقىنى ھېس قىلدۇرۇشى كېرەك.
</S>
<S ID=58494>
 پارتىيە تەشكىلىگە تايىنىپ، بىرىكمە كۈچ شەكىللەندۈرۈپ، قىيىن نۇقتىلارنى قويۇۋەتمەسلىك.
</S>
<S ID=58495>
ئاساسىي قاتلام نامراتلىقتىن قۇتۇلدۇرۇش ئۆتكىلىگە ھۇجۇم قىلىش جېڭىدە غەلىبە قىلىشنىڭ ئاساسى.
</S>
<S ID=58496>
كەنت پارتىيە تەشكىلاتى ئاساس قىلىنغان كەنت دەرىجىلىك تەشكىلىي قۇرۇلۇشنى چىڭ تۇتۇپ، ئىدىيەسى ياخشى، ئىستىلى دۇرۇس، ئىقتىدارى كۈچلۈك، ئامما ئۈچۈن مۇلازىمەت قىلىشنى خالايدىغان كادىر، ئالىي مەكتەپنى پۈتكۈزگەن مۇنەۋۋەر ئىختىساسلىقلارنى نامرات كەنتلەرگە بېرىپ ئىشلەشكە رىغبەتلەندۈرۈش ۋە تاللاپ ئەۋەتىش، ئاساسىي قاتلام پارتىيە تەشكىلاتىنى، ئاممىنى نامراتلىقتىن قۇتۇلۇپ بېيىشقا يېتەكلەيدىغان جەڭگىۋار قورغان قىلىپ قۇرۇپ چىقىش كېرەك.
</S>
<S ID=58497>
بۇنىڭ ئۈچۈن، پارتكوم، ھۆكۈمەتلەر ھەر دەرىجىلىك نامراتلارنى يۆلەش خىزمەت ئەترەتلىرىنىڭ رولىنى تولۇق جارى قىلدۇرۇپ، ھەر بىر نامرات كەنتكە خىزمەت ئەترىتى ئەۋەتىش، ھەر بىر نامرات ئائىلىگە بىر كىشىنى مەسئۇل قىلىش؛ يەنى پۈتۈن جەمئىيەتنىڭ كۈچىنى نامراتلارنى يۆلەش خىزمىتىگە قاتنىشىشقا سەپەرۋەر قىلىپ، بىرىكمە كۈچ شەكىللەندۈرۈپ، مەخسۇس تۈر بويىچە يۆلەش، كەسىپ بويىچە يۆلەش ۋە جەمئىيەت يۆلەشنى جانلىق بىرلەشتۈرۈش كېرەك.
</S>
<S ID=58498>
(‹‹خەلق گېزىتى››دىن)
</S>
<S ID=58499>

</S>
</TEXT>
/BODY
/DOC