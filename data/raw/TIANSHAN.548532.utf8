<DOC>
<DOCID>TIANSHAN.548532</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-08 15:40:26</DATE>
</HEADER>
<BODY>
<HEADLINE>
<S ID=47832>
تۇخېنىمنىڭ مىننەتدارلىق ھېسسىياتى
</S>
</HEADLINE>
<TEXT>
<S ID=47833>
     مۇيەسسەر ئاباھامىت، ئاينۇر ئېزىز
</S>
<S ID=47834>
    ئاپتونوم رايونىمىزدىكى ھەر مىللەت ئەل ئىچى تەشۋىقاتچىلىرى ئۆز كەچمىشلىرى، يۇرتىدىكى ئۆزگىرىش، تەرەققىياتلار، ئۆزىگە ئەڭ تەسىر قىلغان ئەتراپىدىكى چىن ۋەقە، تەسىرلىك ھېكايىلەرنى ئاددىي تىل بىلەن يۇرتداشلىرىغا يەتكۈزۈپ، مىللەتلەر ئىتتىپاقلىقىنى ئىلگىرى سۈرۈش، پارتىيەنىڭ فاڭجېن – سىياسەتلىرىنى تەشۋىق قىلىش، مىللەتلەر ئارا دوستلۇقنى كۈچەيتىشتە كۆۋرۈكلۈك رول ئوينىدى.
</S>
<S ID=47835>
ئۇلارنىڭ سۆزلەشكە، تەشۋىق قىلىشقا جۈرئەت قىلىدىغان، ئۆز ئەمەلىيىتى ئارقىلىق خەلقنى يېتەكلەيدىغان روھى ھەممەيلەننى قايىل قىلىپ، جەمئىيەتتە ئاكتىپ رول ئوينىدى.
</S>
<S ID=47836>
    پەيزاۋات ناھىيەسىدە ھازىر 300 دىن ئارتۇق ئەل ئىچى تەشۋىقاتچىسى بار، ئۇلار ئەمەلىيىتى، سۆز – ھەرىكىتى ئارقىلىق ھەرمىللەت خەلقنىڭ يېتەكچىسىگە، ئۇستازىغا، جەمئىيەتكە ئاكتىپ كۈچ تارقاتقۇچىلارغا ئايلاندى.
</S>
<S ID=47837>
مۇشۇ تەشۋىقاتچىلار ئىچىدە قىزىلبويى يېزىسىنىڭ قارا يانتاق كەنتىدە تۇغۇلغان بىر قىز بار، ئۇنىڭ ئۇيغۇرچە ئىسمى تۇخېنىم ياسىن، خەنزۇچە ئىسمى خې يۈنفېڭ.
</S>
<S ID=47838>
ئۇ ھەر قېتىم لېكسىيە سۆزلىگەندە 23 يىللىق ھايات مۇساپىسىدىكى كەچمىشلىرىنى يۇرتداشلار بىلەن ئورتاقلىشىپ، چىن يۈرىكىدىن ئۇرغۇپ چىققان مىننەتدارلىق ھېسسىياتى بىلەن ئاڭلىغۇچىلارنىڭ ئىختىيارسىز كۆزلىرىنى نەمدەيدۇ.
</S>
<S ID=47839>
    بۇنىڭدىن 23 يىل ئىلگىرى پەيزاۋات ناھىيەسىنىڭ قىزىلبويى يېزىسى قارا يانتاق كەنتىدە تۈگمەنچىلىك قىلىدىغان خې فامىلىلىك خەنزۇ ئەر – خوتۇن بىر قىز پەرزەنتلىك بولدى.
</S>
<S ID=47840>
بوۋاق ساق – سالامەت يورۇق دۇنياغا كۆز ئاچقان بولسىمۇ، ئانىسى تۇغۇتتا بەكلا قىينىلىپ، چوڭ دوختۇرخانىلارغا يۆتكەپ جىددىي قۇتقۇزۇلمىسا بولمايدىغان دەرىجىگە بېرىپ قالدى.
</S>
<S ID=47841>
خې فامىلىلىك كىشى بوۋاقنى ئۇيغۇر قوشنىسى ياسىن ئەۋۋەلگە تاپشۇرۇپ، خوتۇنىنى چوڭ دوختۇرخانىغا ئېلىپ كەتتى.
</S>
<S ID=47842>
ياسىن ئەۋۋەل بوۋاقنى ياخشى بېقىپ نەچچە ئاينى ئۆتكۈزگەن بولسىمۇ، بوۋاقنىڭ ئاتا – ئانىسى شۇ كەتكىنىچە ئىز – دېرىكى بولمىدى.
</S>
<S ID=47843>
ئۇلارنى سۈرۈشتۈرۈپ خەۋىرىنى ئالالمىغان ياسىن ئەۋۋەل بوۋاققا ‹‹تۇخېنىم›› دەپ ئىسىم قويۇپ، قىزى قىلىۋالدى.
</S>
<S ID=47844>
    شۇنداق قىلىپ تۇخېنىم ياسىن ئەۋۋەلنىڭ ئۆيىدە چوڭ بولدى.
</S>
<S ID=47845>
ئۇ بۇلتۇر ئالىي مەكتەپنى پۈتكۈزۈپ يۇرتىغا قايتقانغا قەدەر، ئۆزىنىڭ خەنزۇ مىللىتىدىن ئىكەنلىكىنى بىلمەيتتى.
</S>
<S ID=47846>
ئالىي مەكتەپنى پۈتكۈزگەندىن كېيىن، ئاتا – ئانىسىدىن ئۆز كەچمىشلىرىنى ئاڭلاپ تولىمۇ تەسىرلەندى، ئاتا – ئانىسىغا، يۇرتداشلىرىغا بولغان مېھىر – مۇھەببىتى تېخىمۇ كۈچەيدى.
</S>
<S ID=47847>
بۇلتۇر يىل ئاخىرىدا، ئۇ ئۆز كەچمىشلىرى ئاساسىدا لېكسىيە تېزىسى يېزىپ، قىزىلبويى يېزىسىدىكى مۇناسىۋەتلىك ئورۇنلارغا تاپشۇردى.
</S>
<S ID=47848>
پەيزاۋات ناھىيەلىك پارتكوم تەشۋىقات بۆلۈمىدىكى خادىملار بۇ ئىشتىن خەۋەر تاپقاندىن كېيىن، تۇخېنىمنى ئىزدەپ كېلىپ ئەھۋال ئىگىلىدى ۋە ئۇنى پەيزاۋات ناھىيەسىدىكى ئەل ئىچى تەشۋىقاتچىلار قوشۇنىغا تەكلىپ قىلدى.
</S>
<S ID=47849>
    تۇخېنىم ياسىن كەچمىشلىرىنى ئەسلەپ مۇنداق دېدى: ئۆيدىكىلەر يېمەي يېگۈزۈپ، كىيمەي كىيگۈزۈپ، بارلىق مېھىر – مۇھەببىتى بىلەن مېنى باقتى، ئوقۇتتى.
</S>
<S ID=47850>
ئوقۇۋاتقان چاغلىرىمدا ئائىلىمىزنىڭ ئىقتىسادىي ئەھۋالى ئانچە ياخشى ئەمەس ئىدى، مەن تولۇق ئوتتۇرىدا ئوقۇماي، ئاشخانىلاردا ئىشلەپ، ئائىلەمنىڭ يۈكىنى ئازراق بولسىمۇ يېنىكلىتەي دېسەم، دادام: سەن خاتىرجەم ئوقۇغىن، قېنىمنى سېتىپ بولسىمۇ سېنى ئوقۇتىمەن، دەپ قەتئىي ئۇنىمىغانىدى.
</S>
<S ID=47851>
ھازىرغا قەدەر ئاتا – ئانام مېنى ئۆز قىزىدەك، ئەتراپىمدىكىلەر مېنى ئۆز قېرىندىشىدەك كۆردى، بىز جۇڭگودىن ئىبارەت كۆپ مىللەتلىك چوڭ ئائىلىدە بىرلىكتە ياشاپ، قېرىنداشلىق رىشتىمىز بىر – بىرىمىزگە چىڭ باغلاندى.
</S>
<S ID=47852>
مەن مۇشۇنداق پەزىلەتلىك، مېھرىبان، ئاقكۆڭۈل قېرىنداشلىرىم بىلەن بىللە ياشىغانلىقىمدىن ئىنتايىن پەخىرلىنىمەن.
</S>
<S ID=47853>
شۇڭا ئۆزۈمنىڭ ھەقىقىي ھېسسىياتىمنى يۇرتداشلىرىمغا سۆزلىگۈم، چىن يۈرىكىمدىن ئۇرغۇپ چىققان مىننەتدارلىق ھېسسىياتىمنى بېقىپ چوڭ قىلغان ئاتا – ئانامغا، يۇرتداشلىرىمغا بىلدۈرگۈم كەلدى.
</S>
<S ID=47854>
    ياسىن ئەۋۋەل مۇنداق دېدى: مەن قىزىمدىن پەخىرلىنىمەن، ئۇ ئەقىللىق، ئىش ئۇقىدىغان قىز.
</S>
<S ID=47855>
ئەسلىي بىز ئاتا – ئانىسى ئىزدەپ كەلمىسىلا، بۇ ئىشنى مەڭگۈ سىر ساقلايدىغان بولغان.
</S>
<S ID=47856>
لېكىن قىزىمنىڭ چوڭ بولۇپ، چىرايىنىڭ بىزگە تازا ئوخشاپ كەتمەيدىغانلىقى توغرىسىدا قايتا – قايتا سورىغان سوئاللىرىغا جاۋاب بېرەلمەي، ئاخىرىدا 23 يىل ئىلگىرىكى ئىشلارنى ئۇنىڭغا ئېيتتۇق، قىزىمنى شۇنچىلىك ياخشى كۆرىمەن، ئۇنىڭ ئۈچۈن جېنىمنى قۇربان قىلىشقىمۇ رازى.
</S>
<S ID=47857>
    پەيزاۋات ناھىيەلىك پارتكوم تەشۋىقات بۆلۈمىدىن ئابلاجان مۇھەممەد مۇنداق دېدى: تۇخېنىم ئۆز كەچمىشلىرىنى سۆزلەش ئارقىلىق ئاممىنى چوڭقۇر تەسىراتقا ئىگە قىلدى.
</S>
<S ID=47858>
ئۇ ھەر قېتىم لېكسىيە سۆزلىگەندە، كىشىلەر تەسىرلەنگىنىدىن كۆز يېشى قىلىشىدۇ.
</S>
<S ID=47859>
تۇخېنىم گەرچە خەنزۇ پەرزەنتى بولسىمۇ، كىچىكىدىن ئۇيغۇرلارنىڭ ئۆيىدە چوڭ بولغاچقا، ئىككى مىللەت ئارىسىدىكى چوڭقۇر قېرىنداشلىق رىشتىنى ئۆز كەچمىشلىرى ئارقىلىق تەسىرلىك بايان قىلىپ، ئامما ئارىسىدا ئاكتىپ كۈچ تاراتتى.
</S>
<S ID=47860>
‏    
</S>
</TEXT>
/BODY
/DOC