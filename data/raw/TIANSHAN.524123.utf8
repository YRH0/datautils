<DOC>
<DOCID>TIANSHAN.524123</DOCID>
<HEADER>
<CLASS>شىنجاڭ</CLASS>
<DATE>2016-05-20 11:47:13</DATE>
</HEADER>
<BODY>
<HEADLINE>
<S ID=28625>
ئوبۇلھەسەن ئوبۇلقاسىم جۇڭگو ‹‹4–ماي›› ياشلار مېدالىغا ئېرىشتى
</S>
</HEADLINE>
<TEXT>
<S ID=28626>
   غوجىئابدۇللا مەمتىمىن، ئىلغار ئېلىمەردان خەۋەر قىلىدۇ: يېقىندا جۇڭگو ‹‹4 – ماي›› ياشلار مېدالىنى تارقىتىش، مۇكاپاتلاش يىغىنى بېيجىڭدا ئېچىلدى. خوتەن ‹‹بالىم›› خەلقئارا سودا چەكلىك شىركىتىنىڭ باش لىدىرى ئوبۇلھەسەن ئوبۇلقاسىم ئاپتونوم رايونىمىزدىن بۇ شەرەپكە ئېرىشكەن ئىككى مۇنەۋۋەر ياشنىڭ بىرى سۈپىتىدە بۇ قېتىمقى مۇكاپاتلاش يىغىنىغا قاتناشتى.
</S>
<S ID=28627>
   ئوبۇلھەسەن ئوبۇلقاسىم قاراقاش ناھىيەسىنىڭ زاۋا بازىرى لەڭگەر كەنتىدە تۇغۇلۇپ چوڭ بولغان، ئالىي مەكتەپنى پۈتكۈزگەندىن كېيىن تىرىشىپ ئىشلەپ، ئۆزىنىڭ ئىگىلىك تىكلەش روھى ۋە يېڭىلىق يارىتىش ئىقتىدارىغا ئاساسەن، دېھقانلارنىڭ كىرىمىنى ئاشۇرۇش، ئېشىنچا ئەمگەكچىلەرنىڭ ئىشقا ئورۇنلىشىش يوللىرىنى كېڭەيتىش مەقسىتىدە كەنتتىكى 59 دېھقان بىلەن قاراقاش ناھىيە ‹‹بالىم›› دېھقانلار كەسپىي ھەمكارلىق كوپىراتىپىنى قۇرۇپ، شۇ ئاساستا خوتەن ‹‹بالىم›› خەلقئارا سودا چەكلىك مەسئۇلىيەت شىركىتىنى قۇردى. يەرلىك ھۆكۈمەتنىڭ چاقىرىقىغا ئاكتىپ ئاۋاز قوشۇپ، ئېشىنچا ئەمگەكچىلەرنى ئىشقا ئورۇنلاشتۇردى، ساخاۋەت ئىشلىرىغا كۆڭۈل بۆلۈپ، قىيىنچىلىقى بار ئاممىغا يار – يۆلەك بولدى. ھازىر ئۇنىڭ شىركىتىدە 1300 دىن ئارتۇق ياش ئىشلەيدۇ، ھەر بىر خىزمەتچى ئايدا 3000 يۈەندىن 4000 يۈەنگىچە ئىش ھەققى ئالىدۇ.
</S>
<S ID=28628>
   ئوبۇلھەسەن ئوبۇلقاسىم مۇكاپاتلاش يىغىنىدىكى ھاياجانلىق مىنۇتلارنى ئەسلەپ مۇنداق دېدى: ‹‹4 – ماي›› ياشلار مېدالى جۇڭگو ياشلىرىنىڭ ئەڭ ئالىي شان – شەرىپى، مۇكاپاتلاش يىغىنىدا باشقا ئۆلكىلەردىن كەلگەن ئىلغار پىكىرلىك ياشلار ئۆزلىرىنىڭ تەجرىبىلىرىنى تونۇشتۇردى، ئۇلار بىلەن پىكىر ئالماشتۇردۇق. دۆلەت رەھبەرلىرى بىزدىن نۇرغۇن تەلەپلەرنى كۈتتى. بۇنىڭدىن كېيىنكى تەرەققىيات يۆنىلىشىمدە ئۆزۈمنىڭ قىلىۋاتقان ئىشىمنى ياخشى قىلىش بىلەن بىرگە ئەتراپىمدىكى ياشلارنى يېتەكلەپ، ئېشىنچا ئەمگەكچىلەرنى ئىشقا ئورۇنلاشتۇرۇش يوللىرىنى كېڭەيتىپ، تېخىمۇ ياخشى نەتىجىلەرنى قولغا كەلتۈرۈشكە تىرىشىمەن.
</S>
<S ID=28629>
   خوتەن ‹‹بالىم›› خەلقئارا سودا چەكلىك شىركىتىنىڭ خىزمەتچىسى پاتىگۈل تۇرسۇن مۇنداق دېدى: ئوبۇلھەسەن ئاكىمىزنىڭ ‹‹4 – ماي›› ياشلار مېدالىغا ئېرىشىپ شان – شەرەپ قۇچۇپ كەلگىنى ھەممىمىزنى خۇش قىلدى. ئۇ ئۆزىنىڭ تىرىشچانلىقى بىلەن ئىشسىز ياشلارنى ئىشقا ئورۇنلاشتۇرۇپ جەمئىيەتنىڭ يۈكىنى يەڭگىللەتتى.
</S>
<S ID=28630>
   خوتەن ۋىلايەتلىك ئىتتىپاق كومىتېتىنىڭ مۇئاۋىن شۇجىسى ئەخمەتجان ئابدۇباقى مۇنداق دېدى: ئوبۇلھەسەن ئوبۇلقاسىم ۋىلايىتىمىزدىكى 700 مىڭدىن ئارتۇق ياشنىڭ پەخرى، بۇنىڭدىن كېيىن ئۇنىڭ ئىش – ئىزلىرىنى كەڭ كۆلەمدە تەشۋىق قىلىش ئارقىلىق ۋىلايىتىمىزدىكى ھەر مىللەت ياشلىرىنى يېڭىلىق يارىتىپ، ئىگىلىك تىكلىيەلەيدىغان يېڭى ياشلاردىن بولۇشقا يېتەكلەيمىز.
</S>
<S ID=28631>
‏
</S>
</TEXT>
/BODY
/DOC