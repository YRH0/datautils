<DOC>
<DOCID>TIANSHAN.524720</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-24 12:33:43</DATE>
</HEADER>
<BODY>
<HEADLINE>
<S ID=28841>
ئاممىنىڭ ئوتىدا كۆيۈۋاتقانلار
</S>
</HEADLINE>
<TEXT>
<S ID=28842>
  ئابلىمىت ئابلىز
</S>
<S ID=28843>
   قومۇل شەھىرىنىڭ تەڭرىتاغ يېزىسى ئېدىر كەنتى تاغلىق كەنت بولۇپ، قومۇل شەھىرىدىكى يەتتە نامرات كەنتنىڭ بىرى. بۇ كەنتكە شەھەرلىك خەلق ئىشلىرى، مالىيە، چارۋىچىلىق، يېزا ئىگىلىك ماشىنىلىرى ئىدارىلىرىدىن چۈشكەن خىزمەت گۇرۇپپىسىدىكىلەر كەنتتىكىلەرنى تېزرەك نامراتلىقتىن قۇتۇلدۇرۇش ئۈچۈن ئۇلارنىڭ ئوتىدا كۆيدى.
</S>
<S ID=28844>
   خەلق ئىشلىرى ئىدارىسىنىڭ كادىرى، خىزمەت گۇرۇپپىسىنىڭ باشلىقى ئابلېلىم سىدىقتىن ئۇقۇشىمچە، خىزمەت گۇرۇپپىسى ئالدى بىلەن كەنت رەھبەرلىكى بىلەن بىرلىكتە دېھقانلارنى ھاللىق سەۋىيەگە يەتكۈزۈش، نامرات ئائىلىلەرنى نامراتلىقتىن قۇتۇلدۇرۇش پىلانىنى تۈزۈپ چىقىپتۇ. خىزمەت گۇرۇپپىسىدىكىلەر كەنت كادىرلىرى بىلەن بىللە لېكسىيە سۆزلەش، بىر قىسىم ئاممىنى تەڭرىتاغ يېزىسىدىكى تەرەققىياتى ياخشى بولۇۋاتقان قىزىليار، قوراي كەنتلىرىگە ئاپىرىپ زىيارەت قىلدۇرۇش ئارقىلىق، ئۇلارنىڭ نەزەر دائىرىسىنى كېڭەيتىپتۇ. ئائىلىلەردىن ئەھۋال ئىگىلەپ، 99 نامرات ئائىلىنى بېكىتىپ، بۇ ئائىلىلەردىكى ئەمگەكچى، ئەمگەكچىلەرنىڭ يېشى، ئىقتىدارى بويىچە تۈرگە ئايرىپ، مۇناسىۋەتلىك تارماقلار بىلەن ماسلاشتۇرۇش ئارقىلىق 22 ئېشىنچا ئەمگەكچىنى كارخانىلارغا ئىشقا ئورۇنلاشتۇرۇپتۇ. ئۇنىڭدىن باشقا ۋىلايەتتىكى مۇناسىۋەتلىك تارماقلارغا 52 نامرات ئائىلىنىڭ ئەمەلىي ئەھۋالىنى يوللاپ، مۇشۇ ئائىلىلەردىكى ئېشىنچا ئەمگەكچىلەرنى ئىشقا ئورۇنلاشتۇرۇشنى ماسلاشتۇرۇپتۇ. باقمىچىلىق، سۈتچىلىك بىلەن شۇغۇللىنىش ئارزۇسى بار 81 ئائىلىگە ئۆسۈمسىز قەرز پۇل ھەل قىلىپ بېرىپتۇ.
</S>
<S ID=28845>
   خىزمەت گۇرۇپپىسىدىكىلەر كەنتكە چۈشكەندىن بۇيان كەنتنى يېشىللاشتۇرۇش، دېھقانلارنىڭ ھويلا – ئارانلىرىنى باغۋارانلاشتۇرۇشقىمۇ ئالاھىدە كۆڭۈل بۆلۈپتۇ. ئۇلار مۇناسىۋەتلىك تارماقلاردىن ئۈزۈم، ئالما، نەشپۈت، ياڭاق كۆچىتى ھەل قىلىپ، دېھقانلارغا ھەقسىز تارقىتىپ بېرىپتۇ. ھازىرغىچە دېھقانلارغا 2085 تۈپ ئۆرۈك كۆچىتى، 36 مىڭ 800 تۈپ ئۈزۈم تېلى، 940 تۈپ نەشپۈت كۆچىتى، 200 تۈپ شاپتۇل كۆچىتى، 3295 تۈپ ئالما كۆچىتى، 1500 تۈپ جىگدە كۆچىتى، 850 تۈپ ياڭاق كۆچىتى، 750 تۈپ تېرەك كۆچىتى تارقىتىپتۇ.
</S>
<S ID=28846>
   خىزمەت گۇرۇپپىسىدىكىلەر يەنە مۇناسىۋەتلىك تارماقلارنى ماسلاشتۇرۇش ئارقىلىق 1 مىليون 300 مىڭ يۈەن مەبلەغ ھەل قىلىپ، 1.3 كىلومېتىر ئۇزۇنلۇقتىكى كەنت يولىنى ئاسفالتلاشتۇرۇپتۇ. بۇ كەنتتىكى نۇرغۇن ئائىلىنىڭ قورشاۋ تېمى يوق بولۇپ، خىزمەت گۇرۇپپىسىدىكىلەر مۇناسىۋەتلىك تارماقلار بىلەن ئالاقىلىشىپ، ئائىلىلەرنىڭ ئۆيلىرىگە قورشاۋ تام سېلىپ بەرمەكچى بولۇۋېتىپتۇ.
</S>
<S ID=28847>
   بۇنىڭدىن كېيىن بىز ئىلگىرىكى خىزمەت گۇرۇپپىلىرى ئىشلىگەن خىزمەتلەر ئاساسىدا، دېھقانلارنى نامراتلىقتىن قۇتۇلدۇرۇشقا كۈچەيمىز، – ئاممىغا ئازراق بولسىمۇ نەپ يەتكۈزەلىسەك شۇ بىزنىڭ ئەڭ زور خۇشاللىقىمىز، دېدى خىزمەت گۇرۇپپىسىنىڭ باشلىقى ئابلېلىم سىدىق.
</S>
</TEXT>
/BODY
/DOC