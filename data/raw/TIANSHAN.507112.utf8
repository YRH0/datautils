<DOC>
<DOCID>TIANSHAN.507112</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-03-08 18:54:11</DATE>
</HEADER>
<BODY>
<HEADLINE>
<S ID=18490>
ئادەمدىكى پەرق
</S>
</HEADLINE>
<TEXT>
<S ID=18491>
مۇھەممەت تۇرداجى
</S>
<S ID=18492>
   ئىككى ياش شەھەرنىڭ مەلۇم يېرىدىكى بىر كۆكتات دۇكىنىغا تەڭ ئىشقا چۈشۈپتۇ.
</S>
<S ID=18493>
بىر قانچە ئاي ئۆتكەندىن كېيىن بىرسىنىڭ مائاشى ئۆسۈپتۇ ھەم ئەتىۋارلىنىپ ئىشلىتىلىپتۇ.
</S>
<S ID=18494>
ئىككىنچىسى بۇنىڭدىن نارازى بولۇپ، ئىككىمىز بىر دۇكاندا ئىشلەيمىز، قىلغان ئىشىمىز ئوخشاش، نېمىشقا مائاشىمىز پەرقلىنىدۇ، دەپ خوجايىندىن ئاغرىنىپتۇ.
</S>
<S ID=18495>
خوجايىن ئۇنى كۆكتات توپ بازىرىغا بېرىپ، كۆكتات بازىرىنىڭ ئەھۋالىنى بىلىپ كېلىشكە بۇيرۇپتۇ.
</S>
<S ID=18496>
   ئۇ كۆكتات بازىرىغا بېرىپ، بازاردا بىر قانچە دېھقاننىڭ ئىككى ھارۋا يېسسىۋېلەك بىلەن بىر ھارۋا بەرەڭگى سېتىۋاتقانلىقىنى كۆرۈپ قالغان ئىشلارنى سۈرۈشتۈرمەيلا، خوجايىنغا ئالدىراپ – سالدىراپ دوكلات قىلىپتۇ.
</S>
<S ID=18497>
خوجايىن ئۇنىڭ دوكلاتىدىن ئانچە مەمنۇن بولمىغان ھالدا:
</S>
<S ID=18498>
   ھارۋىدا قانچىلىك يېسسىۋېلەك بىلەن قانچىلىك بەرەڭگى بار ئىكەن؟ دەپ سوراپتۇ.
</S>
<S ID=18499>
   ئۇ يەنە بازارغا بېرىپ، تەخمىنەن 500 كىلو يېسسىۋېلەك بىلەن 40 خالتا بەرەڭگى بارلىقىنى ئۇقۇپ كەپتۇ.
</S>
<S ID=18500>
خوجايىن كىلوسىنىڭ قانچە پۇل ئىكەنلىكىنى سورىغاندا، ئۇ يەنە دۇدۇقلاپ ئۈچىنچى قېتىم سوراپ كېلىش ئۈچۈن بازارغا يۈگۈرمەكچى بولۇپتۇ.
</S>
<S ID=18501>
بۇ ۋاقىتتا خوجايىن ئۇنى توختىتىپ، سەن مۇشۇ يەردە تۇرۇپ تۇر، باشقىلار قانداق قىلىدىكەن، دەپ ئۇنىڭ بىلەن بىللە ئىشقا چۈشكەن ياشنى بازار ئەھۋالىنى بىلىپ كېلىشكە بۇيرۇپتۇ.
</S>
<S ID=18502>
ئۇ ياش بازارغا بېرىپ قايتىپ كەلگەندىن كېيىن مۇنداق دوكلات قىپتۇ: بازاردا 500 كىلو يېسسىۋېلەك بىلەن 40 قاپ (400 كىلو) بەرەڭگى بار ئىكەن.
</S>
<S ID=18503>
ماۋۇ ئۇلارنىڭ ئەۋرىشكىسى، دەپتۇ ۋە بىر كىلو يېسسىۋېلەك بىلەن بىر قانچە تال بەرەڭگىنى خوجايىننىڭ ئالدىغا قويۇپ، يېسسىۋېلەك ۋە بەرەڭگىنىڭ توپ، پارچە باھاسىنى ئېنىق دەپ بېرىپتۇ.
</S>
<S ID=18504>
بۇ ۋاقىتتا خوجايىن ھېلىقى ياشقا قاراپ: قانداق، پەرقنى چۈشەندىڭمۇ؟ سەن كىچىككىنە بىر ئىش ئۈچۈن ئۈچ قېتىم بازارغا چاپتىڭ، بىر قانچە سائەت ۋاقىتنى ئىسراپ قىلدىڭ، ئۇنىڭ ئۈستىگە بازار ئەھۋالىنىمۇ ياخشى دوكلات قىلالمىدىڭ.
</S>
<S ID=18505>
سەن بىلەن بىللە ئىشقا چۈشكەن بۇ ياش بىر قېتىم بېرىپلا ھەممە ئەھۋالنى، بىلىشكە تېگىشلىك ئۇچۇرنى ئىگىلەپ، تولۇق دوكلات قىلدى.
</S>
<S ID=18506>
قانداق، ئىككىڭلارنىڭ ئوتتۇرىسىدا پەرق بارمىكەن؟
</S>
<S ID=18507>
   بۇ ئىشتىن ناھايىتى خىجىل بولغان ئۇ ياش كۆڭلىدىن قايىل بولۇپ، ياخشى ئىشلەپ، ئەڭ ياخشى مال ساتقۇچىغا ئايلىنىدىغانلىقىنى بىلدۈرۈپتۇ.
</S>
<S ID=18508>
‏
</S>
</TEXT>
/BODY
/DOC