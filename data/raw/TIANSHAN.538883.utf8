<DOC>
<DOCID>TIANSHAN.538883</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-08-04 18:22:10</DATE>
</HEADER>
<BODY>
<HEADLINE>
<S ID=37083>
كۇچا ناھىيسى ئالقاغۇ بازارلىق ساقچىخانىدىكى خەلق ساقچىلىرى كەلكۈندە قاپسىلىپ قالغان خەنزۇ ئەر-ئايالنى قۇتقۇزۇۋالدى
</S>
</HEADLINE>
<TEXT>
<S ID=37084>
   ئابلەت ھەسەن خەۋەر قىلىدۇ: مۇشۇ ئاينىڭ 2-كۈنى كۇچا ناھىيەسى ئالقاغۇ بازارلىق ساقچىخانىدىكى خەلق ساقچىلىرى كەلكۈندە قاپسىلىپ قالغان خەنزۇ ئەر-ئايالنى قۇتقۇزۇۋالدى.
</S>
<S ID=37085>
   8 - ئاينىڭ 2-كۈنى ئۈرۈمچى ۋاقتى سەھەر سائەت 5:00 تە توقسۇ ناھىيەسىدىكى دىھقان تاڭ جيەنپىڭ ۋە دۇەن شيۇجۈن ئەر-ئايال كىچىك ماشىنىسىنى ھەيدەپ كۇچا ناھىيەسىنىڭ چىمەن بازىرىغا كېتىۋېتىپ، كۇچا ناھىيەسى تەۋەسىدىكى ئۆگەن دەرياسىغا كەلگەندە دەرياغا كەلكۈن كەلگەنلىكتىن توختاپ قالدى، لېكىن ئۇلار يەنىلا تەۋەككۈل قىلىپ دەرياغا ماشىنىسىنى ھەيدەپ كىردى، ئويلىمىغان يەردىن ئۇلار دەريانىڭ ئوتتۇرىغا كەلگەندە غايەت زور كەلكۈن سۈيى يۇپۇرلۇپ كەلدى، كەلكۈن سۈيى بىردەمدىلا ئۇلارنىڭ ماشىنىسىنى چۆكتۈرۈۋەتتى، ئەر-ئايال ئىككىيلەن ماشىنىنىڭ كۇزۇپىغا ئېسىلىۋېلىپ كەلكۈن سۈيى بىلەن تىركەشتى، كەلكۈندە قۇتۇلۇشقا كۆزى يەتمىگەن تاڭ جيەنپىڭ دەرھال 110 غا تېلېفون قىلىپ قۇتقۇزۇشنى تەلەپ قىلدى.
</S>
<S ID=37086>
ئالقاغۇ بازارلىق ساقچىخانىدىكى خادىملار قۇتقۇزۇش سىگنالىنى تاپشۇرۇپ ئالغاندىن كېيىن، 8 خادىم ئىككى ماشىنىدا 5 مىنۇتتا نەق مەيدانغا يېتىپ باردى، ئۇلار نەق مەيدانغا كەلگەندە دەريا يۈزىنىڭ 100 مېتىر كەڭلىكتە ئىكەنلىكىنى، كەلكۈن سۈيىنىڭ ئۇلغىيىپ كەتكەنلىكىنى، ئەر-ئايال ئىككىيلەننىڭ ماشىنىنىڭ ئۈستىگە چىقىۋالغانلىقىنى، ئۇلارنىڭ ھاياتىنىڭ ھەر ۋاقىت خەتەرگە ئۇچراش ئىھتىمالى بارلىقىنى بايقىدى.
</S>
<S ID=37087>
   ئالقاغۇ بازارلىق ساقچىخانىنىڭ باشلىقى ئابلەت نىياز مۇنداق دېدى: بىز نەق مەيدانغا بارغاندا ئەھۋال ئىنتايىن خەتەرلىك بولۇپ، كەلكۈن سۈيى ناھايىتى ئۇلغىيىپ كەتكەن ئىدى، ماشىنا ۋە ئادەمنىمۇ كەلكۈن سۈيى يۇتۇپ كېتەي دېگەن بولۇپ، ئەھۋال ناھايىتى جىددىي ئىدى، بىز ئۇلارنى بىر-بىرلەپ كەلكۈن ئىچىدىن تارتىپ چىقاردۇق، ئادەم ۋە ماشىنا ھېچقانداق زىيانغا ئۇچرىمىدى.
</S>
<S ID=37088>
   ئەينى ۋاقىتتا كەلكۈن سۈيى ناھايىتى زور ھەم تېز بولغاچقا، ئادەتتىكى ماشىنىلار دەرياغا كىرىپ ئادەم قۇتقۇزۇشقا ئامالسىز قالدى، بۇ ۋاقىتتا ساقچىلار كەسكىن تەدبىر قوللىنىپ، ماشىنىنى دەريا ئىچىگە ھەيدەپ كىردى، ئىككى سائەت جاپالىق تىرىشىىش ئارقىلىق تاڭ جيەنپىڭ ئەر- ئايال قۇتقۇزۇۋېلىنىپ، قىرغاققا ئېلىپ چىقىلدى.
</S>
<S ID=37089>
   مۇخبىر سائەت 12 لەردە قۇتقۇزۇۋېلىنغان تاڭ جيەنپىڭ ئەر-ئايالنى كۆردى، گەرچە ئۇلار قۇتقۇزۇۋېلىنغىلى بەش-ئالتە سائەت بولغان بولسىمۇ، ئەينى ۋاقىتتىكى ئەھۋاللارنى ئەسلىگىنىدە ئۇلارنىڭ چىرايىدا يەنە قورقۇش، جىددىيلىشش ئەھۋالى كۈرۈلدى.
</S>
<S ID=37090>
   تاڭ جيەنپىڭ مۇنداق دېدى: تۇيۇقسىز زور كەلكۈن سۈيى كېلىپ ماشىنىمىزنى ئۆرۈۋەتتى، ساقچىلار يېتىپ كەلگەندە بىزنىڭ پەقەت بېشىمىزلا سۇ ئۈستىدە ئىدى، ساقچىلار سۇ ئىچىگە ئۆزىنى ئېتىپ، ئاۋۋال ئايالىمنى ئارغامچا بىلەن باغلاپ قىرغاققا ئېلىپ چىقتى، ئاندىن مېنى قۇتقۇزدى، ساقچىلار دەل ۋاقتىدا كېلىپ بىزنى قۇتقۇزۇۋالمىغان بولسا، بەلكىم بىز ھاياتىمىزدىن ئايرىلغان بولار ئىدۇق.
</S>
</TEXT>
/BODY
/DOC