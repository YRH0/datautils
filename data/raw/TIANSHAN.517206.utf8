<DOC>
<DOCID>TIANSHAN.517206</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-04-13 13:17:09</DATE>
</HEADER>
<BODY>
<HEADLINE>
<S ID=24982>
قورغاسلىقلار شىنجاڭغا نىشانلىق ياردەم بېرىش تۈر قۇرۇلۇشلىرىدىن ئەمەلىي نەپ ئالماقتا
</S>
</HEADLINE>
<TEXT>
<S ID=24983>
   نۇرئەخمەت نۇرامبەگ خەۋەر قىلىدۇ: قورغاس ناھىيەلىك ئوتتۇرا، كىچىك كارخانىلار ئىگىلىك تىكلەش رايونىغا يېقىندا بارغىنىمدا، ‹‹شيۇكىۋېي›› كىيىم – كېچەك سېخىدا 300دىن ئارتۇق ئايال ئىشچىنىڭ مەشغۇلات قىلىۋاتقانلىقىنى كۆردۈم. ئىگىلىك تىكلەش رايونىنىڭ خىزمەتچىسى مۇنداق دېدى: شىنجاڭغا نىشانلىق ياردەم بېرىش مەبلىغىنىڭ ياردىمىدە قۇرۇلغان ئىگىلىك تىكلەش رايونىنىڭ 2 – قارارلىق قۇرۇلۇش رايونىغا ھازىر توققۇز كارخانا ماكانلاشتى، بۇ كارخانىلارنىڭ ماكانلىشىشى 1500 كىشىنىڭ ئىشقا ئورۇنلىشىشىغا تۈرتكە بولدى.
</S>
<S ID=24984>
   ئۇقۇشىمچە، جياڭسۇ ئۆلكىسىنىڭ جياڭيىن شەھىرى قورغاس ناھىيەسىگە نىشانلىق ياردەم بېرىش ئالدىنقى سەپ قوماندانلىق ئىشتابى بۇلتۇر 8 – ئايدا 14 مىليون 500 مىڭ يۈەن مەبلەغ سېلىپ، ئىگىلىك تىكلەش رايونىنىڭ 2 – قارارلىق قۇرۇلۇشىنى پۈتتۈرۈپ، ئوتتۇرا، كىچىك كارخانىلارنىڭ تەرەققىياتىنى قوللاپ، ئىشقا ئورۇنلىشىش، ئىگىلىك تىكلەشكە پۈتۈن كۈچ بىلەن مەدەت بەرگەن.
</S>
<S ID=24985>
‹‹شيۇكىۋېي›› كىيىم – كېچەك شىركىتى مۇشۇ پۇرسەتتە ئىگىلىك تىكلەش رايونىغا ماكانلاشقان، بۇ شىركەت ئاساسلىقى پەلەي ئىشلەيدىغان بولۇپ، مەھسۇلاتلىرىنى ئوتتۇرا ئاسىيادىكى بەش دۆلەت ۋە رۇسىيەگە سېتىپ چىقىرىدىكەن.
</S>
<S ID=24986>
   بۇ شىركەتنىڭ دىرېكتورى ما جۇڭ مۇنداق دېدى: زاكاز مەھسۇلاتلىرىمىز ياخشى سېتىلىۋاتقاچقا، ئادەم كۈچىگە بولغان ئېھتىياجىمىز ئېشىۋاتىدۇ.
</S>
<S ID=24987>
شۇڭا شىركىتىمىز بۇ يىل 3 – ئاينىڭ 1 – كۈنى 100 ئايال ئىشچىنى قوبۇل قىلدى، ئۇلار ھازىر تەربىيەلىنىۋاتىدۇ.
</S>
<S ID=24988>
   ئىشچى تاجىنىسا مۇنداق دېدى: شىركەت تىككەن پەلىيىمىزنىڭ سانى بويىچە ھەق بېرىدۇ، مەن كۈنىگە 55 يۈەندىن بىر ئايدا 1500 يۈەن ئەتراپىدا كىرىم قىلىمەن، مەن بۇ خىزمىتىمدىن ئىنتايىن رازى.
</S>
<S ID=24989>
شىنجاڭغا نىشانلىق ياردەم بېرىشكە كەلگەن كادىر، قورغاس ناھىيەلىك شەھەر، يېزا پىلانلاش ئىدارىسىنىڭ باشلىقى ليۇ جەنجۈن مۇنداق دېدى: بۇ يىل تۈر ئورۇنلاشتۇرۇشتا سىجىللىق گەۋدىلەندۈرۈلۈپ، ئىشقا ئورۇنلىشىش يوللىرىنى كېڭەيتىشكە تېخىمۇ ئەھمىيەت بېرىلىدۇ، كەسىپلەر بويىچە تەربىيەلەشتە ئىشقا ئورۇنلاشتۇرۇش گەۋدىلەندۈرۈلىدۇ.
</S>
<S ID=24990>
شۇنىڭ بىلەن بىللە، تۈرلەر مائارىپ، ئىختىساسلىقلار ياردىمى، مىللەتلەر ئىتتىپاقلىقى، نامراتلارنى يۆلەش – ئېچىش، قىيىنچىلىقى بارلارغا ياردەم بېرىش قاتارلىق تەرەپلەرگە مايىللىشىدۇ.
</S>
<S ID=24991>
   ئىگىلىشىمچە، بۇ يىل بۇ ناھىيە مائارىپ، ئىختىساسلىقلار ياردىمى، مىللەتلەر ئىتتىپاقلىقى، نامراتلارنى يۆلەش – ئېچىش، قىيىنچىلىقى بارلارغا ياردەم بېرىش قاتارلىق شىنجاڭغا نىشانلىق ياردەم بېرىش تۈرىدىن 21نى يولغا قويۇپ، 134 مىليون 570 مىڭ يۈەن مەبلەغ سېلىش پىلانلانغان، بۇنىڭ ئىچىدە خەلق تۇرمۇشىغا سېلىنىدىغان مەبلەغ ئومۇمىي مەبلەغنىڭ %53ىدىن كۆپرەكنى ئىگىلەيدىكەن.
</S>
</TEXT>
/BODY
/DOC