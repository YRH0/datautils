<DOC>
<DOCID>TIANSHAN.563606</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-11-09 11:41:24</DATE>
</HEADER>
<BODY>
<HEADLINE>
<S ID=57782>
بۇسارە شىنجاڭغا نىشانلىق ياردەمگە كەلگەن كادىرلارنىڭ ياردىمىدە ئوڭۇشلۇق داۋالاندى
</S>
</HEADLINE>
<TEXT>
<S ID=57783>
 زۇمرەت ئازاد خەۋەر قىلىدۇ: نىلقا ناھىيەسىنىڭ ئۆزەن يېزىسىدىكى قىرغىز مىللىتىدىن بولغان باشلانغۇچ مەكتەپ ئوقۇتقۇچىسى بۇسارە پارزاي جياڭسۇ ئۆلكىسىدىن شىنجاڭغا نىشانلىق ياردەم بېرىشكە كەلگەن كادىرلارنىڭ ياردىمىدە مۈڭگۈز پەردىسىنى كۆچۈرۈش ئوپېراتسىيەسى قىلغۇزۇپ، بىر نەچچە كۈنلۈك كۆزىتىشتىن كېيىن، دوختۇرخانىدىن چىقىپ يۇرتىغا قايتتى.
</S>
<S ID=57784>
 41 ياشلىق بۇسارە پارزاي 15 يىل ئىلگىرى خاتا دىياگنوز قويۇلۇش سەۋەبىدىن، ۋاقتىدا داۋالىنالماي سول كۆزىنىڭ كۆرۈش قۇۋۋىتى ئاجىزلاپ كەتكەنىدى.
</S>
<S ID=57785>
ئۇ بۇ يىلنىڭ بېشىدا كۆزىنى تەكشۈرتكەندە، دوختۇر سول كۆزىنىڭ كۆرۈش قۇۋۋىتىنىڭ تېخىمۇ تۆۋەنلەپ كەتكەنلىكىنى ھەم ئوڭ كۆزىنىڭ كۆرۈش قۇۋۋىتىگىمۇ تەسىر يەتكۈزۈش ئېھتىمالى بارلىقىنى، مۈڭگۈز پەردىسىنى كۆچۈرۈش ئوپېراتسىيەسى قىلغاندىلا كۆرۈش قۇۋۋىتىنى ئەسلىگە كەلتۈرگىلى بولىدىغانلىقىنى ئېيتتى.
</S>
<S ID=57786>
لېكىن شىنجاڭدا مۈڭگۈز پەردىسىنى ئىئانە قىلىدىغانلار ئاز، ئۇنىڭ ئۈستىگە ئوپېراتسىيە چىقىمى يۇقىرى ئىدى.
</S>
<S ID=57787>
سۇجۇ شەھىرىدىن قورغاس شەھىرىگە نىشانلىق ياردەم بېرىشكە كەلگەن خىزمەت گۇرۇپپىسىنىڭ باشلىقى خەن جياڭ ‹‹ئىلى گېزىتى›› ئارقىلىق بۇسارەنىڭ ئەھۋالىدىن خەۋەر تېپىپ، دەرھال سۇجۇ ئۇنىۋېرسىتېتى قارمىقىدىكى لىشياڭ كۆز كېسەللىكلىرى دوختۇرخانىسى بىلەن ئالاقىلەشتى.
</S>
<S ID=57788>
لىشياڭ دوختۇرخانىسى سۇجۇ شەھەرلىك قىزىل كىرېست جەمئىيىتى ئارقىلىق مۇۋاپىق كېلىدىغان مۈڭگۈز پەردىسى تاپتى ۋە بۇسارەنىڭ كۆز مۈڭگۈز پەردىسىنى كۆچۈرۈش ئوپېراتسىيەسى قىلىش ۋاقتىنى بېكىتتى، بۇسارەنىڭ 30 مىڭ يۈەنگە يېقىن داۋالىنىش ھەققى ۋە بېرىپ – كېلىش ئايروپىلان بېلىتىنى كۆتۈرۈۋېتىدىغانلىقى ھەققىدە ۋەدە بەردى.
</S>
<S ID=57789>
 5 – سېنتەبىر بۇسارە شىنجاڭغا نىشانلىق ياردەمگە كەلگەن كادىرلار ۋە يېزا كادىرلىرىنىڭ ھەمراھلىقىدا سۇجۇغا يۈرۈپ كەتتى.
</S>
<S ID=57790>
دوختۇرخانىغا بېرىپ ئورۇنلاشقاندىن كېيىن، مەسئۇل دوختۇر ئۇنىڭ كۆزىنى تەپسىلىي تەكشۈردى.
</S>
<S ID=57791>
7 – سېنتەبىر چۈشتىن كېيىن بىر سائەت داۋاملاشقان مۈڭگۈز پەردىسىنى كۆچۈرۈش ئوپېراتسىيەسى ئوڭۇشلۇق تاماملاندى.
</S>
<S ID=57792>
 بۇسارە پارزاي مۇنداق دېدى: شىنجاڭغا نىشانلىق ياردەمگە كەلگەن كادىرلار ۋە ھەر دەرىجىلىك پارتكوم، ھۆكۈمەتلەرنىڭ ياردىمىدە داۋالىنىش پۇرسىتىگە ئېرىشتىم.
</S>
<S ID=57793>
مەن بۇ قېتىم مىللەتلەر چوڭ ئائىلىسىنىڭ ئىللىقلىقىنى ھەقىقىي ھېس قىلدىم.
</S>
<S ID=57794>
پارتىيە، ھۆكۈمەتنىڭ غەمخورلۇقىغا كۆپ رەھمەت.
</S>
<S ID=57795>
 ئۆزەن يېزىسىنىڭ كادىرى رەشىدە مۇنداق دېدى: 5 – سېنتەبىر يېزىلىق پارتكومنىڭ ئورۇنلاشتۇرۇشى بويىچە بۇسارە بىلەن بىللە سۇجۇغا باردىم.
</S>
<S ID=57796>
لىشياڭ دوختۇرخانىسىنىڭ تېببىي خادىملىرى، كۆز كېسەللىكلىرى مۇتەخەسسىسلىرى، قىزىل كىرېست جەمئىيىتىنىڭ رەھبەرلىرى ۋە سېسترالار بىزنى قىزغىن كۈتۈۋالدى، ئۇلار بىزگە بەك كۆڭۈل بۆلدى.
</S>
<S ID=57797>
بىز ئۇلاردىن ئىنتايىن تەسىرلەندۇق.
</S>
<S ID=57798>

</S>
</TEXT>
/BODY
/DOC