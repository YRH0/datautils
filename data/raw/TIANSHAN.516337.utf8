<DOC>
<DOCID>TIANSHAN.516337</DOCID>
<HEADER>
<CLASS>خەلقئارا</CLASS>
<DATE>2016-04-12 12:51:18</DATE>
</HEADER>
<BODY>
<HEADLINE>
<S ID=24604>
نېفىت باھاسىنىڭ چۈشۈشى مىسىر ئىقتىسادىنى قىيىن ئەھۋالغا چۈشۈرۈپ قويدى
</S>
</HEADLINE>
<TEXT>
<S ID=24605>
   خەلقئارادا نېفىت باھاسى سىجىل چۈشۈۋاتقانلىقتىن، مىسىرنىڭ ئىقتىسادى بىر ئىزدا توختاپ قالدى. تەھلىلچىلەر مۇنداق دېدى: قىسقا مۇددەتلىك ئەھۋالدىن قارىغاندا، نېفىت باھاسىنىڭ چۈشۈشى سانائەت ئىشلەپچىقىرىشىغا پايدىلىق؛ ئەمما ئۇنىڭ نېفىت كەسىپ زەنجىرى ۋە ئۇزاق مۇددەتلىك تەسىرى نۇقتىسىدىن قارىغاندا، نېفىت باھاسىنىڭ چۈشۈشى مىسىر ئىقتىسادىنى قىيىن ئەھۋالغا چۈشۈرۈپ قويدى.
</S>
<S ID=24606>
   مىسىر ئىقتىساد تەتقىقات مۇنبىرىنىڭ رەئىسى رەشىد ئابدۇل شىنخۇا ئاگېنتلىقى مۇخبىرىغا مۇنداق دېدى: نېفىت باھاسىنىڭ چۈشۈشى ئالدى بىلەن مىسىرنىڭ مالىيە قىزىل رەقىمىنى ئازايتىشقا پايدىلىق، ھۆكۈمەت بۇ يىل مالىيە خامچوتىدا ھەر تۇڭ ماينىڭ باھاسىنى 40 دوللار دەپ مۆلچەرلىگەن بولۇپ، نېفىت باھاسىنىڭ زور دەرىجىدە چۈشۈشى شەك – شۇبھىسىزكى، ھۆكۈمەتنىڭ خامچوتنى تەڭپۇڭلاشتۇرۇشىغا تېخىمۇ زور ئىمكانىيەت يارىتىپ بەردى.
</S>
<S ID=24607>
   ئۇ مۇنداق دېدى: 2011 – يىلىدىن بۇيان مىسىر ئىقتىسادى پاتقاققا پېتىپ قالدى، ساياھەتچىلىك كىرىمىمۇ زور دەرىجىدە تۆۋەنلەپ، تاشقى پېرېۋوت زاپىسى كىشىنى ئەندىشىگە سالدى.
</S>
<S ID=24608>
نېفىت باھاسى چۈشسە تەبئىيكى چىقىمنى ئازايتىشقا توغرا كېلىدۇ.
</S>
<S ID=24609>
ئەمما ئۇزاق مەزگىلدىن قارىغاندا، نېفىت باھاسىنىڭ چۈشۈشىنىڭ مىسىرنىڭ ئىقتىسادىغا كۆرسىتىدىغان ئەكس تەسىرىگە سەل قاراشقا بولمايدۇ.
</S>
<S ID=24610>
   نېفىت كەسىپ زەنجىرىنىڭ ئۆزگىرىشى مىسىرنىڭ نېفىت خىمىيە مەھسۇلاتلىرى ئېكسپورتىدىن باشقا يەنە تاشقى پېرېۋوت كىرىمىگىمۇ تەسىر كۆرسىتىدۇ.
</S>
<S ID=24611>
ئۇنىڭدىن باشقا، مىسىرنىڭ نېفىت ئېكسپورت مىقدارى ئاز بولۇپ، نېفىت باھاسىنىڭ چۈشۈشى نېفىت ئېكسپورت كىرىمىنىمۇ ئازايتىۋېتىدۇ.
</S>
<S ID=24612>
مىسىرنىڭ ئىقتىسادى زور دائىرىدە ئىمپورتقا بېقىنىدىغانلىقتىن، تاشقى پېرېۋوت كىرىمىنىڭ تۆۋەنلىشى مىسىرنىڭ ئىقتىسادىغا كۆرۈنەرلىك تەسىر كۆرسىتىدۇ.
</S>
<S ID=24613>
   رەشىد ئابدۇل مۇنداق دېدى: مىسىر نېفىت ئېكسپورت قىلىدىغان ئاساسلىق دۆلەت بولمىسىمۇ، مىسىر نېفىت كەسىپ زەنجىرىگە قاتناشقان بولۇپ، نېفىت باھاسىنىڭ چۈشۈپ كېتىشىنىڭ مىسىرنىڭ ئىقتىسادىغا تەسىر كۆرسىتىدىغانلىقى مۇقەررەر.
</S>
<S ID=24614>
   ئۇ يەنە مۇنداق دېدى: ماي باھاسىنىڭ چۈشۈپ كېتىشى پارىس قولتۇقىدىكى ئەرەب دۆلەتلىرىنىڭ قەرز ئېلىش ۋە مەبلەغ سېلىشىنى ئاجىزلاشتۇرىدۇ.
</S>
<S ID=24615>
پارىس قولتۇقىدىكى ئەرەب دۆلەتلىرى ئەزەلدىن مىسىرنىڭ پۇلدارلىرى.
</S>
<S ID=24616>
سەئۇدى ئەرەبىستان، ئەرەپ بىرلەشمە خەلىپىلىكى، كۇۋەيت 2015 – يىلى 3 – ئايدا مىسىرغا 12 مىليارد دوللار مەبلەغ سېلىش ۋە ياردەم بېرىش توغرىسىدا ۋەدە بەرگەن، مىسىر ھۆكۈمىتى ئەرەپ بىرلەشمە خەلىپىلىكى بىلەن 45 مىليارد دوللارلىق مەبلەغ سېلىش كېلىشىمى ئىمزالىغان.
</S>
<S ID=24617>
زور سوممىلىق مەبلەغ شەك – شۈبھىسىزكى، مىسىرنىڭ ئىقتىسادىنى زور دەرىجىدە ئاشۇرىدىغان ئامىل. ئەمما مۇرەككەپ رايون ۋەزىيىتى ۋە نېفىت ئېكسپورت كىرىمىنىڭ ئازىيىشى تۈپەيلىدىن، سەئۇدى ئەرەبىستان قاتارلىق دۆلەتلەرنىڭ مىسىرغا مەبلەغ سېلىش ئارزۇسى سۇسلاپ كەتتى.
</S>
<S ID=24618>
سەئۇدى ئەرەبىستان ھۆكۈمىتى بۇ يىل 2 – ئايدا مىسىرنىڭ 8 مىليارد دوللار مەبلەغ سېلىش تەكلىپىنى رەت قىلدى، ئەرەپ بىرلەشمە خەلىپىلىكى قاتارلىق دۆلەتلەر ئارقا – ئارقىدىن ھەرىكەت قوللىنىپ، بەزى قەرز ۋە ياردەم بېرىش تۈرلىرىنى مەبلەغ سېلىشقا ئۆزگەرتمەكچى بولۇۋاتىدۇ.
</S>
<S ID=24619>
   مىسىر ئېنېرگىيە مۇتەخەسسىسى ئىبراھىم زەھران مۇنداق دېدى: نېفىت باھاسىنىڭ پارىس قولتۇقىدىكى ئەرەب دۆلەتلىرىگە كۆرسەتكەن تەسىرى ھەممەيلەنگەن ئايان، بۇ دۆلەتلەرنىڭ مىسىرغا مەبلەغ سېلىشى ۋە ياردەم بېرىش ئارزۇسى سۇسلىشىپ كەتتى.
</S>
<S ID=24620>
ئۇنىڭدىن باشقا، نېفىت باھاسىنىڭ چۈشۈشى بىلەن نېفىت ساھەسىدىكى بەزى چەت ئەل شىركەتلىرى مىسىرغا مەبلەغ سېلىشنى ئازايتتى، ھازىر، نېفىت ساھەسىدە مەھسۇلات مىقدارى تۆۋەنلەپ كېتىش ۋەزىيىتى كۆرۈلۈۋاتىدۇ.
</S>
<S ID=24621>
   دېڭىز تىرانسپورتى ساھەسىدىكى كەسپىي زاتلار مۇنداق دېدى: مىسىر يېڭى سۇۋەيىش قانىلى ئېچىلغاندىن بۇيان كىرىمنى ئاشۇرۇش ئۈچۈن پاراخوت – كېمىلەردىن ئېلىنىدىغان ھەقنى ئۆستۈرمەكچى بولغان.
</S>
<S ID=24622>
ئەگەر كۆپ مىقداردا دېڭىز تىرانسپورتى كەسپى بىلەن شۇغۇللانغۇچىلار سۇۋەيىش قانىلىدىن ئۆتمەي، ئۈمىد تۇمشۇقىنى ئايلىنىپ ئۆتىدىغان بولسا، مىسىرنىڭ مۇھىم تاشقى پېرېۋوت كىرىم مەنبەسى بولغان سۇۋەيىش قانىلىنىڭ تىجارىتىمۇ خىرىسقا دۇچ كېلىدۇ.
</S>
<S ID=24623>
   مىسىر ئىقتىساشۇناسى ئىخاب مۇنداق دېدى: خەلقئارا نېفىت باھاسى ئومۇمەن ھەممىگە چېتىشلىق بولۇپ، ئىقتىسادلا ئەمەس ھەتتا مىسىرنىڭ سىياسىي ۋەزىيىتى ۋە ئىجتىمائىي ئىشلىرىغىمۇ تەسىر كۆرسىتىدۇ.
</S>
<S ID=24624>
   ئۇ مۇنداق دېدى: ئېشىشنىڭ ئاستا بولۇشى، تاشقى پېرېۋوت زاپىسىنىڭ كەمچىل بولۇشى ۋە ئىشىسىزلىق نىسبىتىنىڭ يۇقىرى بولۇشى ئىقتىسادىي قىيىنچىلىقنى گەۋدىلەندۈرگەنلىكتىن ھۆكۈمەت يۇقىرى ئۆسۈملۈك زايوم تارقىتىش، خەلقئارا پۇل مۇئامىلە ئورگىنىدىن قەرز ئېلىش قاتارلىق تەدبىرلەرنى قوللىنىشقا مەجبۇر بولدى، ھالبۇكى، مىسىرنىڭ ئىقتىساد مەسىلىسى تېخىمۇ قۇرۇلمىلىققا ئىگە بولدى.
</S>
<S ID=24625>
مۇشۇنداق پايدىسىز ئەھۋالدا نېفىت باھاسىنىڭ زور دەرىجىدە داۋالغۇپ تۇرۇشى تۈپەيلىدىن كېلىپ چىققان تاشقى تەسىر مىسىرنىڭ سىياسىي ۋە ئىجتىمائىي مۇقىملىقىغا تەسىر كۆرسىتىشى مۇمكىن.
</S>
<S ID=24626>
ئۇ يەنە مۇنداق دېدى: نېفىت باھاسىنىڭ سىجىل چۈشۈشىنى نوقۇل ھالدا پايدىلىق ئىش دەپ قاراشقا بولمايدۇ، ھۆكۈمەت قۇرۇلمىلىق تەڭشەش سالمىقىنى زورايتىشى ھەم ئىقتىسادنىڭ تەدرىجىي ئەسلىگە كېلىشىگە تۈرتكە بولۇشى كېرەك.
</S>
<S ID=24627>
شىنخۇا ئاگېنتلىقى
</S>
</TEXT>
/BODY
/DOC