<DOC>
<DOCID>TIANSHAN.543648</DOCID>
<HEADER>
<CLASS>خەلقئارا</CLASS>
<DATE>2016-08-24 11:11:59</DATE>
</HEADER>
<BODY>
<HEADLINE>
<S ID=42305>
ھەر قايسى دۆلەت تەدبىر قوللىنىپ، يولدا ئاچچىقلىنىش قىلمىشىنى تۈزەۋاتىدۇ
</S>
</HEADLINE>
<TEXT>
<S ID=42306>
   يولدا ئاچچىقلىنىش قىلمىشى جۇڭگودىلا ئەمەس، دۇنيانىڭ ھەر قايسى جايلىرىدا دائىم ئۇچراپ تۇرىدۇ.
</S>
<S ID=42307>
نۇرغۇن شوپۇر ئاپتوموبىللار سوقۇلۇپ كېتىش سەۋەبىدىن يول توسۇلۇش، ئاپتوموبىلنى قەستەن ئاستا ھەيدەش، ئاپتوموبىللار ئارىغا قىسىلىپ كىرىۋېلىش قاتارلىق ئەھۋاللارغا يولۇقسا، ئاسانلا ئاچچىقلىنىدۇ.
</S>
<S ID=42308>
يولدا ئاچچىقلىنىش كېسىلى ھازىر خەلقئارالىق ئورتاق كېسەلگە ئايلاندى.
</S>
<S ID=42309>
نۇرغۇن دۆلەت يولدا ئاچچىقلىنىش قىلمىشىغا بەس – بەستە قاتتىق تەدبىر قوللىنىپ، ئۇنى كۈچەپ تۈزەۋاتىدۇ.
</S>
<S ID=42310>
   يۇقىرى سوممىلىق جەرىمانە
</S>
<S ID=42311>
   گېرمانىيەدە يولدا ئاچچىقلانغۇچىلارنى ئاگاھلاندۇرۇشقا قويۇلىدىغان جەرىمانىگە ئېنىق باھا بېكىتىلمىگەن بولۇپ، سوت مەھكىمىسى كونكرېت ئەھۋالغا قاراپ كېسىم چىقىرىدۇ.
</S>
<S ID=42312>
ئەگەر ئاپتوموبىل ھەيدىگۈچى باشقىلارغا ئوتتۇرا بارمىقىنى چىقارسا، ئاز دېگەندە 600 ياۋرو (بىر ياۋرو تەخمىنەن 7.4 يۈەنگە تەڭ)دىن يۇقىرى جەرىمانە قويۇلىدۇ؛ ئۇنىڭدىن باشقا، شوپۇر باشقىلارنى ‹‹قېرى مېكىجىن››دەپ تىللىسا، 2500 ياۋرو جەرىمانە قويۇلۇشى مۇمكىن؛ ساقچىلارغا ھاقارەت قىلغۇچىلارغا قويۇلىدىغان جەرىمانە تېخىمۇ يۇقىرى بولىدۇ، كۆزىتىش ئاپپاراتىنىڭ كامىراسىغا قارىتىپ ئوتتۇرا بارمىقىنى چىقىرىشقىمۇ بولمايدۇ.
</S>
<S ID=42313>
   بەزى شوپۇرلار يول يۈرگەندە ئالدىراپ مېڭىپ، ئالدىدىكى ئاپتوموبىلنى يانداپ، يول بېرىشكە قىستايدۇ.
</S>
<S ID=42314>
گېرمانىيە يول قاتناش باشقۇرۇش نىزامىغا ئاساسەن، كەينىدىكى ئاپتوموبىل ئالدىدىكى ئاپتوموبىل بىلەن جىددىي تورمۇزلاش تەدبىرى قوللانغۇدەك بىخەتەرلىك ئارىلىقنى ساقلىشى كېرەك.
</S>
<S ID=42315>
باشقىچە قىلىپ ئېيتقاندا، سائىتىگە 80 كىلومېتىرلىق سۈرئەت بىلەن مېڭىۋاتقاندا، كەينىدىكى ئاپتوموبىل بىلەن ئالدىدىكى ئاپتوموبىل 40 مېتىرلىق بىخەتەرلىك ئارىلىقىنى ساقلىشى كېرەك.
</S>
<S ID=42316>
جىددىي تورمۇزلاش، يولنى ئۆزگەرتىش قاتارلىق ئەھۋاللارغا يولۇققاندا، قىسقا ۋاقىت ئىچىدە بىخەتەرلىك ئارىلىقىنى ساقلاشقا ئىمكانىيەت بولمايدۇ، لېكىن مۇشۇنداق ئەھۋالدا ۋاقىت بەك ئۇزاققا سوزۇلۇپ كەتمەسلىكى كېرەك، ئۈچ سېكۇنتتىن ئېشىپ كەتسە، بەلگىلىمىگە خىلاپلىق قىلغانلىق بولىدۇ.
</S>
<S ID=42317>
   يېقىندا 63 ياشلىق گېرمانىيەلىك بىر ئەر يۇقىرى سۈرئەتلىك يولدا ئالدىدىكى ئاپتوموبىلغا ئەگىشىش ۋە چوڭ چىراغ يېقىش ئۇسۇلى بىلەن ئالدىدىكى ئاپتوموبىلنى سول تەرەپتىكى يولغا ئۆتۈشكە قىستىغانلىقى سەۋەبىدىن، سوت مەھكىمىسى ئۇنى باشقىلارغا تەھدىت سېلىش جىنايىتى بىلەن ئەيىبلەپ، 6000 ياۋرو جەرىمانە قويغان.
</S>
<S ID=42318>
   2013 – يىلى 8 – ئايدا گېرمانىيەدىكى 57 ياشلىق بىر ئەرگە 180 ياۋرو جەرىمانە قويۇلدى، چۈنكى ئۇ يۇقىرى سۈرئەتلىك يولدا سائىتىگە 131 كىلومېتىرلىق سۈرئەت بىلەن ئاپتوموبىل ھەيدىگەن بولۇپ، ئالدىدىكى ئاپتوموبىل بىلەن ئارىلىقى ئاران 26 مېتىر كېلىدىكەن.
</S>
<S ID=42319>
گېرمانىيەنىڭ يول قاتناش باشقۇرۇش نىزامىدىكى بەلگىلىمىلەرگە ئاساسلانغاندا، سائەتلىك يۈرۈش سۈرئىتى قانچە تېز، ئالدىدىكى ئاپتوموبىل بىلەن بولغان ئارىلىقى قانچە يېقىن بولسا، جازا شۇنچە ئېغىر بولىدىكەن.
</S>
<S ID=42320>
مەسىلەن، سائەتلىك يۈرۈش سۈرئىتى 160 كىلومېتىر، ئالدىدىكى ئاپتوموبىل بىلەن بولغان ئارىلىقى سەككىز مېتىردىن قىسقا بولسا، ئاپتوموبىل ھەيدىگۈچىگە 400 ياۋرو جەرىمانە قويۇش، تۆت نومۇر تارتىش، ھەيدەش كىنىشكىسىنى ئۈچ ئاي بىكار قىلىش جازاسى بېرىلىدىكەن.
</S>
<S ID=42321>
   تۈرمىدە يېتىش
</S>
<S ID=42322>
   ئاۋسترالىيەلىكلەر يولدا ئاچچىقلىنىش كېسىلىنى ‹‹يول تېررورىزمى›› دەپ ئاتىشىدۇ، يولدا ئاچچىقلىنىش كېسىلىگە بىر نەچچە جىنايەت قوشۇلۇپ جازالىنىدۇ، بۇ ئىشقا چېتىشلىق كىشىلەر، ھەتتا قەستلەش جىنايىتىنى ئۆز ئىچىگە ئالغان نۇرغۇن ئەيىبلەشكە ئۇچرايدۇ.
</S>
<S ID=42323>
   يېڭى جەنۇبىي ۋېلش ئىشتاتىدا، شوپۇرلار باشقا شوپۇرلارنى قورقۇتۇپ، ھەيۋە قىلىپ، زوراۋانلىق قىلسا ياكى بوزەك قىلسا، بۇ ئېغىر جىنايەت دەپ قارىلىپ، ئەڭ ئۇزاق بولغاندا بەش يىل تۈرمىگە قامىلىدۇ، ئەڭ يۇقىرى بولغاندا 100 مىڭ ئاۋسترالىيە دوللىرى (بىر ئاۋسترالىيە دوللىرى تەخمىنەن بەش يۈەنگە تەڭ) جەرىمانە قويۇلىدۇ، ئاپتوموبىل ھەيدەش سالاھىيىتى بىكار قىلىنىدۇ.
</S>
<S ID=42324>
ئەگەر جىسمانىي زەخىم قىلمىشى كۆرۈلسە، جازا تېخىمۇ ئېغىر بولىدۇ.
</S>
<S ID=42325>
   گېرمانىيە قاتناش تارماقلىرى يولدا ئاچچىقلىنىش قىلمىشىغا مۇنداق بەلگىلىمە چىقاردى: باشقىلارنى ھاقارەتلەپ تىللىغانلىق قىلمىشى باشقىلارنى ھاقارەتلەش جىنايى قىلمىشىغا ياتىدۇ؛ ئالدىدىكى ئاپتوموبىلنى سىگنال ئۇرۇپ، چىراغ يېقىپ، ئاپتوموبىل ئارىلىقى بىلەن ھېسابلاشماي قىستىسا، ئەھۋالنىڭ ئېغىر – يېنىكلىكىگە ئاساسەن قاتناش قائىدىسىگە خىلاپلىق قىلىش ياكى قانۇنغا خىلاپلىق قىلىش، دەپ قارىلىدۇ.
</S>
<S ID=42326>
قىلمىشى چېكىدىن ئاشقانلار تۈرمىگە قامىلىدۇ.
</S>
<S ID=42327>
   گېرمانىيەدە ئادەتتە ئالدىدىكى ئاپتوموبىلنى ياندىسا، بەلگىلىمىگە خىلاپلىق قىلغانلىق بولىدۇ، ئەگەر ئاپتوموبىل ئارىلىقى بەك قىسقا بولۇپ، ئالدىدىكى ئاپتوموبىل شوپۇرىغا بېسىم ھەتتا خەۋپ كەلتۈرسە، باشقىلارغا تەھدىت سېلىش جىنايىتى ئۆتكۈزدى، دەپ قارىلىدۇ.
</S>
<S ID=42328>
بۇنداق جىنايەت ئۆتكۈزگەنلەر جەرىمانە تۆلەش، ھەيدەش كىنىشكىسى بىكار قىلىنىش، نومۇر تارتىلىش قاتارلىق جازاغا ئۇچراپلا قالماي، تۈرمىدە ئۈچ يىلدىن تۆۋەن يېتىپ قېلىشىمۇ مۇمكىن.
</S>
<S ID=42329>
   مۇتەخەسسىسلەرنىڭ تەۋسىيەسى
</S>
<S ID=42330>
   رۇسىيەلىك پىسخولوگ پېرمىيا كۇركوۋا مۇنداق دېدى: تۇرمۇش رېتىمىنىڭ تېزلىشىشى، تۇرمۇش بېسىمىنىڭ يۇقىرى بولۇشى يولدىكى ئازارلىشىشنىڭ مەنبەسى.
</S>
<S ID=42331>
كىشىلەر پاسسىپ كەيپىياتنى تەڭشەشكە موھتاج، يولدا ناتونۇش كىشىلەرگە ئاچچىقلىنىش شۈبھىسىزكى، كىشىلەرنىڭ ناچار كەيپىياتىنى تەڭشەيدىغان ‹‹ئەڭ ئەرزان›› ئۇسۇلى بولۇپ قالدى.
</S>
<S ID=42332>
   موتورلۇق قاتناش ۋاسىتىلىرى 4 مىليونغا يېتىدىغان موسكۋانى مىسالغا ئالساق، بىر كۈن ئىچىدە يول قاتنىشىدىكى ئەڭ خەتەرلىك ۋاقىت سائەت 17 دىن سائەت 18 گىچە، بىر ھەپتىدىكى ئەڭ خەتەرلىك كۈن جۈمە كۈنى، بۇ دەل كىشىلەر جىسمانىي ۋە روھىي جەھەتتىن ئەڭ چارچايدىغان ۋاقىتتۇر.
</S>
<S ID=42333>
   ئاۋسترالىيەلىك مۇتەخەسسىسلەرنىڭ تەھلىلىگە قارىغاندا، يولدا ئاچچىقلىنىش كېسىلىنىڭ يۈز بېرىشى بىر تەرەپتىن، شوپۇرلارنىڭ ئۆزىدىكى سەۋەب ئىكەن، يەنە بىر تەرەپتىن، شۇ ۋاقىتتا تۇرۇۋاتقان مۇھىتنىڭ تەسىرىدىن بولىدىكەن.
</S>
<S ID=42334>
مەسىلەن: قاتناشنىڭ توسۇلۇشى، ناچار ھاۋارايى قاتارلىقلار. بۇنداق كېسەل ئەرلەردە كۆپرەك كۆرۈلىدىكەن.
</S>
<S ID=42335>
   ئاۋسترالىيە يولدا ئاچچىقلىنىش كېسىلىنى تۈزەش ۋە ئۇنىڭدىن مۇداپىئەلىنىش ئۈچۈن ھەر بىر ئىشتاتقا دېگۈدەك يولدا ئاچچىقلىنىش كېسىلىنى پاش قىلىش قىزىق لىنىيە تېلېفونى تەسىس قىلغان.
</S>
<S ID=42336>
بىخەتەر يول يۈرۈشكە مۇناسىۋەتلىك كۆپلىگەن تور بەتلەردە يولدا ئاچچىقلىنىش كېسىلىگە مۇناسىۋەتلىك بەت قۇرۇلۇپ، باش بەتتىكى بىخەتەر يول يۈرۈش، يېتەكلەش ئىستونىغا يولدا ئاچچىقلىنىش كېسىلى ئېنىقلىمىسى، ئۇنىڭدىن مۇداپىئەلىنىش، ئۇنىڭغا تاقابىل تۇرۇش، شۇنداقلا پاش قىلىش قاتارلىق مەزمۇنلار چۈشەندۈرۈلگەن.
</S>
<S ID=42337>
   ئاۋسترالىيەلىك مۇتەخەسسىسلەر مۇنداق تەكلىپ بەردى: قېنىپ ئۇخلاشقا كاپالەتلىك قىلىش كېرەك، بۇنىڭ ياخشى كەيپىياتنى ساقلاشقا ياردىمى بار؛ قارشى تەرەپنى چۈشىنىشكە تىرىشىش كېرەك، ئۇلارغا ئوخشاش زوراۋانلىق ياكى مەدەنىي بولمىغان ئۇسۇللار ئارقىلىق ئىنكاس قايتۇرۇشقا بولمايدۇ؛ تەھدىت خاراكتېرىدىكى ئىشارەتلەرنى قىلىشتىن، سىگنال بېرىشتىن، باشقىلارنىڭ يول يۈرۈشىگە توسقۇنلۇق قىلىشتىن ساقلىنىش كېرەك.
</S>
<S ID=42338>
رۇسىيەنىڭ تېببىي پەنلەر دوكتورى، جىنايەتشۇناس ۋىنوگرادوۋ مۇنداق تەكلىپ بەردى: ئەگەر يولدا ئاچچىقلىنىش سەۋەبىدىن توقۇنۇش يۈز بەرسە، ئاجىز تەرەپ ئاپتوموبىلنىڭ ئىشىكى ۋە دېرىزىلىرىنى چىڭ تاقاپ، ساقچىغا مەلۇم قىلىشى كېرەك.
</S>
<S ID=42339>
   گېرمانىيەلىك مۇتەخەسسىسلەرنىڭ بەرگەن تەكلىپى تېخىمۇ تەپسىلىي بولدى: قاتتىق ئاچچىقلانغاندا ئاپتوموبىل ھەيدەشتىن ساقلىنىش، ئاپتوموبىل ھەيدىگەن تەقدىردىمۇ ئامال بار كەيپىياتىنى كونترول قىلىش، ئاپتوموبىل دېرىزىسىدىن بېشىنى چىقىرىپ ئادەم تىللاشتىن بۇرۇن چوڭقۇر نەپەس ئېلىش كېرەك؛ يولغا چىقىشتىن بۇرۇن ۋاقىتنى ياخشى پىلانلاپ، توسۇلۇپ قېلىش ئېھتىماللىقى بار يول بۆلەكلىرىدە ماڭماسلىق؛ بىللە ماڭغانلارغا ئۆزىنىڭ چېكىدىن ئاشقان ھەرىكەتلەرنى قىلغاندا ئەسكەرتىپ قويۇشىنى تاپىلاش كېرەك.
</S>
<S ID=42340>
ئۇنىڭدىن باشقا، ‹‹يۇقىرى سوممىلىق جەرىمانە تۆلىگەندىن ئۇنى ئارام ئېلىۋېلىشقا ئىشلەتكەن ياخشى›› دەپ ئويلاشمۇ كەيپىياتنى تۇراقلاشتۇرۇشتىكى ياخشى ئۇسۇل.
</S>
<S ID=42341>
شىنخۇا ئاگېنتلىقى
</S>
</TEXT>
/BODY
/DOC