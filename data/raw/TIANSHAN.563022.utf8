<DOC>
<DOCID>TIANSHAN.563022</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-11-07 15:38:08</DATE>
</HEADER>
<BODY>
<HEADLINE>
<S ID=57418>
ئۈزۈلمەس دوستلۇق رىشتى
</S>
</HEADLINE>
<TEXT>
<S ID=57419>
ــ نېفىت قازغۇچىلار بىلەن قارا كۈت كەنتىدىكىلەرنىڭ دوستلۇق ھېكايىسى
</S>
<S ID=57420>
غەيرەت جاسارەت، نۇرگۈل قۇربان
</S>
<S ID=57421>
 18 – ئۆكتەبىر، غەربىي شىمال نېفىت ئىدارىسىدىن ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمىتى بىلەن كەلپىن ناھىيەسىنىڭ كەلپىن بازىرى قارا كۈت كەنتىگە چۈشكەن خىزمەت گۇرۇپپىسىنىڭ ئەزاسى لياۋ چۇڭچۈن يېقىن دوستى خېلىل ئەيسانىڭ ئۆيىگە يەنە پەتىلەپ كەلدى، ئىككىيلەن كۆرۈشۈپلا قىزغىن پاراڭغا چۈشۈپ كەتتى.
</S>
<S ID=57422>
 خېلىل ئەيسا قارا كۈت كەنتى پارتىيە ياچېيكىسىنىڭ سابىق شۇجىسى بولۇپ، 2015 – يىلى غەربىي شىمال نېفىت ئىدارىسىدىن بۇ كەنتكە چۈشكەن خىزمەت گۇرۇپپىسىدىكىلەر بىلەن بىرلىكتە بىر يىل خىزمەت قىلغانىدى.
</S>
<S ID=57423>
ئۇ بۇ جەرياندا خىزمەت گۇرۇپپىسىدىكىلەر بىلەن چوڭقۇر دوستلۇق ئورناتقانىدى.
</S>
<S ID=57424>
ئۇ دائىم لياۋ چۇڭچۈنگە ئۆتكەن يىلقى خىزمەت گۇرۇپپىسىدىكىلەر بىلەن بىللە چۈشكەن سۈرىتىنى كۆرسىتىپ تۇرۇپ، ئۇلار ھەققىدە كۆپ پاراڭلارنى قىلىپ بېرەتتى ۋە ئۇلارنى سېغىنغانلىقىنى ئېيتاتتى.
</S>
<S ID=57425>
 لياۋ چۇڭچۈن بىلەن خېلىل ئەيسانىڭ بېرىش – كېلىشى كۆپەيگەنسېرى ئۇلار ئارىسىدىكى چۈشىنىشمۇ چوڭقۇرلىشىپ، ئاخىر دوستلۇققا ئايلاندى.
</S>
<S ID=57426>
 خېلىل ئەيسا بىزگە مۇنداق دېدى: ئۆتكەن يىلى خىزمەت گۇرۇپپىسىدىكىلەر يېزىمىزغا كەلگەندىن باشلاپلا، ئۇلار بىلەن مۇناسىۋىتىم ناھايىتى ياخشى بولۇپ كەلگەنىدى، ئۇنىڭ ئۈستىگە مەن ئۆتكەن يىلىمۇ بىر خەنزۇ يولداش بىلەن دوستلاشقانىدىم، بىز ناھايىتى تېزلا چىقىشىپ كەتكەنىدۇق، ئۇ دائىم ئۆيۈمگە كېلىپ مەن بىلەن پاراڭلىشىپ، تاماق يەپ كېتەتتى، مەنمۇ ئۇنىڭ ياتىقىغا بېرىپ تۇراتتىم.
</S>
<S ID=57427>
بۇ يىلمۇ كەنتىمىزگە كەلگەن خىزمەت گۇرۇپپىسىدىكىلەر ئارىسىدا خەنزۇ يولداشلار بار ئىكەن، ئۇنىڭ ئۈستىگە مەن ئۆتكەن يىلقىغا ئوخشاشلا يەنە خەنزۇ يولداشلار بىلەن دوستلاشتىم، بىزنىڭ مۇناسىۋىتىمىزمۇ ناھايىتى ياخشى، ئۇ كۈن ئارىلاپ بىزنىڭ ئۆيگە كېلىپ بىزنى يوقلاپ تۇرىدۇ، مەن بىلەن سىردىشىدۇ.
</S>
<S ID=57428>
مېنىڭچە بىز قەلبداش بولۇپ، ئالاقىنى كۈچەيتىپ، قانداق ئىشىمىز بولسا دېيىشىپ، ياردەم بېرىشىپ تۇرساقلا، ئارىمىزدىكى ئىتتىپاقلىق تېخىمۇ كۈچىيىدۇ، خىزمەتلەرمۇ ئوڭۇشلۇق يۈرۈشىدۇ، ناھىيەمىزدە مىللەتلەر ئۇيۇل تاشتەك ئىتتىپاق بولسىلا، كەنتىمىزلا ئەمەس، ناھىيەمىزمۇ تەرەققىي قىلالايدۇ.
</S>
<S ID=57429>
 توققۇز ئاي كەنتتە تۇرۇش جەريانىدا بەش ئۇيغۇر بىلەن دوستلۇق مۇناسىۋىتى ئورناتقان لياۋ چۇڭچۈن ئۇيغۇرلار بىلەن خەنزۇلارنىڭ دوستلىشىشىدا يېڭى تونۇشقا ئىگە بولدى.
</S>
<S ID=57430>
ئۇ مۇنداق دېدى: مەن بۇ كەنتكە چۈشكەندىن باشلاپ ھازىرغىچە تۆت ئۇيغۇر بىلەن دوستلاشتىم، يېقىندا يەنە خېلىل ئەيسا بىلەن چىقىشىپ قالدىم، بۇ توققۇز ئاي جەريانىدا ئۇلار بىلەن دائىم كۆرۈشۈپ، مۇڭدىشىپ تۇردۇم.
</S>
<S ID=57431>
ئۇيغۇر دېھقانلىرىنىڭ ئاددىي – ساددىلىقى، ئاق كۆڭۈللۈكى مەندە چوڭقۇر تەسىر قالدۇردى.
</S>
<S ID=57432>
مەن خېلىل ئەيسا بىلەن دوستلاشقاندا سەل غەم قىلغانىدىم، چۈنكى ئۇ ھەم دېھقان، ھەم دادام دېمەتلىك كىشى ئىدى، ئەمما ھازىر بىز بەكلا چىقىشىپ كەتتۇق.
</S>
<S ID=57433>
 لياۋ چۇڭچۈننىڭ يەنە بىر دوستى تۇدىخان ئوسمان بۇ يىل 72 ياشقا كىرگەن بولۇپ، ئۇ روھىي كېسەلگە گىرىپتار بولغان سىڭلىسى بىلەن بىللە تۇراتتى.
</S>
<S ID=57434>
بۇ ئىككىيلەن ئەمگەك ئىقتىدارىنى ئاساسەن يوقاتقان بولۇپ، غەربىي شىمال نېفىت ئىدارىسىدىن بۇ كەنتكە چۈشكەن كادىرلار كەنتكە كەلگەندىن باشلاپلا، بۇ ئاچا – سىڭىلنىڭ ھالىدىن خەۋەر ئېلىپ كېلىۋاتاتتى.
</S>
<S ID=57435>
تۇدىخان ئوسمان مۇنداق دېدى: خىزمەت گۇرۇپپىسى كەلگەندىن كېيىن دائىم بىزنى يوقلاپ، ئەھۋالىمىزنى سوراپ تۇردى، ھېيت – بايراملاردا ئۇن، ياغ، گۈرۈچ، گۆش ئەپكېلىپ بەردى، ئۇلار بىزگە خۇددى ئۆز قېرىندىشىدەكلا ياخشى قارايدۇ، مەن ئۇلاردىن تولىمۇ مىننەتدار.
</S>
<S ID=57436>
 قارا كۈت كەنتى پارتىيە ياچېيكىسىنىڭ مۇئاۋىن شۇجىسى ئىسامۇدۇن ئەشەت مۇنداق دېدى: بۇ يىلقى ‹‹ئۈچ ئەل›› خىزمەت گۇرۇپپىسىدا تۆت خەنزۇ يولداش بار، ئۇلار كەنتىمىزنىڭ مىللەتلەر ئىتتىپاقلىقى خىزمىتى ئۈچۈن ناھايىتى زور تۆھپە قوشتى، ئۇلار دائىم تۇرمۇشتا قىيىنچىلىقى بار ئاممىدىن ھال – ئەھۋال سوراپلا قالماي، يەنە ئوقۇش ئالدىدىكى بالىلار ئۈچۈن نۇرغۇن ياخشى ئىش قىلىپ بەردى.
</S>
<S ID=57437>
بۇنىڭدىن كېيىن بىز تەجرىبىلەرنى يەنىمۇ خۇلاسىلەپ، مىللەتلەر ئىتتىپاقلىقى خىزمىتىنى تېخىمۇ ياخشى ئىشلەشكە تىرىشىمىز.
</S>
</TEXT>
/BODY
/DOC