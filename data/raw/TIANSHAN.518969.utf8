<DOC>
<DOCID>TIANSHAN.518969</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-04-21 16:29:00</DATE>
</HEADER>
<BODY>
<HEADLINE>
<S ID=26135>
قانداق ئەھۋالدا 4S دۇكانلىرى ئاپتوموبىلنى ئۈچ كاپالەت مۇلازىمىتى بىلەن داۋاملىق تەمىنلەيدۇ؟
</S>
</HEADLINE>
<TEXT>
<S ID=26136>
  2016 – يىلى 1 – يانۋاردىن باشلاپ ئۆزگەرتىپ تۈزۈلگەن ‹‹ئاپتوموبىللارنى رېمونت قىلىشنى باشقۇرۇش بەلگىلىمىسى››گە ئاساسەن، زاۋۇت ۋە 4S دۇكىنى ئاپتوموبىلنىڭ ھوقۇق بېرىلمىگەن رېمونتخانىدا ئاسرالغانلىقىنى باھانە قىلىپ، ئاپتوموبىلنىڭ سۈپىتىگە كاپالەتلىك قىلىشنى رەت قىلسا بولمايدۇ. ئەمما ھوقۇق بېرىلمىگەن رېمونتخانىدا ئاسرالغاندىن كېيىن 4S دۇكىنىدىن داۋاملىق سۈپىتىگە كاپالەتلىك قىلىشنى تەلەپ قىلىشنىڭ تەرتىپلىرى مۇرەككەپرەك. ئۇنداقتا قانداق ئەھۋالدا 4S دۇكانلىرى داۋاملىق سۈپەتكە كاپالەتلىك قىلىدۇ؟ ئاپتوموبىل رېمونت مۇلازىمىتىنى باشقۇرۇشتا يەنە قانداق يېڭىلىقلار بار؟
</S>
<S ID=26137>
  ‹‹ئۈچ كاپالەت›› يېڭى بەلگىلىمىسى سوغۇق مۇئامىلىگە ئۇچرىدىمۇ؟
</S>
<S ID=26138>
    يۈ فامىلىلىك ئاپتوموبىل ئىگىسىنىڭ ئىنكاس قىلىشىچە، ئۇ 2013 – يىلى 6 – ئايدا شىنجاڭ يۇلتۇزى مېرسېدىس 4S دۇكىنىدىن مېرسېدىس E2601 تىپلىق ئاپتوموبىلدىن بىرنى ئۈچ يىللىق ‹‹ئۈچ كاپالەت›› مۇددىتى بىلەن سېتىۋالغان. ئىككىنچى قېتىملىق ئاسراش ۋاقتى ئۇنىڭ كاماندىروپكىغا چىققان ۋاقتىغا توغرا كەلگەچكە، ئۇ باشقا جايدا ئىككىنچى قېتىملىق ئاسراشنى قىلدۇرغان. بۇ يىل 3 – ئايدا بۇ خېرىدار 4S دۇكىنىغا بېرىپ ئاسراش قىلدۇرغاندا 4S دۇكىنىنىڭ خىزمەتچىلىرى ئاپتوموبىلنىڭ ئاپتول سۈزگۈچىدىن ماي ئېقىپ قالغانلىقىنى، سۈزگۈچنىڭ تەگلىكىنى ئالماشتۇرۇش ئۈچۈن 6000 يۈەن تۆلىشى كېرەكلىكىنى ئېيتقان. بۇنىڭغا قارىتا بۇ خېرىدار سۈپەت كاپالەت مۇددىتى ئىچىدە 4S دۇكىنى ئالماشتۇرۇلىدىغان زاپچاسلارنى ھەقسىز تەمىنلىشى كېرەك، دەپ قارىغان.
</S>
<S ID=26139>
   24 – مارت مۇخبىر بۇ ئاپتوموبىل ئىگىسى بىلەن بىرلىكتە ئۈرۈمچى ئىقتىساد تېخنىكا تەرەققىيات رايونىغا جايلاشقان شىنجاڭ يۇلتۇزى مېرسېدىس 4S دۇكىنىغا كەلگەندە ياردەمچى مۇلازىمەت مەسلىھەتچىسى چى ياشۈەي زىيارەتنى قوبۇل قىلدى ھەم يۈ فامىلىلىك ئاپتوموبىل ئىگىسىنىڭ رېمونت خاتىرىسىنى چىقىرىپ مۇنداق دېدى: يۈ ئەپەندى ئاپتوموبىلىنىڭ ئاپتول سۈزگۈچىگە باشقا رېمونتخانىدا ئاسراش قىلدۇرغان، ھازىر بۇ سۈزگۈچنىڭ تەگلىكىدە مەسىلە كۆرۈلۈپ ماي ئېقىپ قالغان. بۇنىڭغا ئاساسەن بىز بۇ خېرىدارنىڭ ئاپتول سۈزگۈچ تەگلىكىنى ھەقسىز ئالماشتۇرۇپ بېرىش تەلىپىنى رەت قىلدۇق.
</S>
<S ID=26140>
   سۈپەت كاپالەت مۇددىتى ئىچىدە ئىستېمالچىلار ھوقۇق بېرىلمىگەن رېمونتخانىلاردا ئاسراش قىلدۇرغاندىن كېيىن، 4S دۇكانلىرى داۋاملىق رېمونت قىلىشغا كاپالەتلىك قىلامدۇ؟ ئۈچ كاپالەت توغرىسىدىكى يېڭى سىياسەتنىڭ ئىجرا قىلىنىشى بوشمۇ ياكى 4S دۇكانلىرى شەكىل ئۆزگەرتىپ ھەق ئېلىۋاتامدۇ ياكى بولمىسا ئىستېمالچىلارنىڭ چۈشىنىشىدە خاتالىق بارمۇ؟
</S>
<S ID=26141>
   يېڭى بەلگىلىمىدىكى ئۆزگىرىشلەر قايسىلار؟
</S>
<S ID=26142>
   ئىگىلىشىمىزچە، بۇزۇلغان زاپچاسلاردىن باشقا سۈپەت كاپالىتى مەزگىلىدە ئاپتوموبىلنىڭ باشقا بۆلەكلىرى بىردەك ئۈچ خىل كاپالەتتىن بەھرىمەن بولىدىكەن. 2016 – يىلى 1 – يانۋاردىن باشلاپ قاتناش – تىرانسپورت مىنىستىرلىقى ‹‹موتورلۇق قاتناش ۋاسىتىلىرىنى رېمونت قىلىشنى باشقۇرۇش بەلگىلىمىسى››نى ئۆزگەرتكەن بولۇپ، بۇنىڭدا زاۋۇت ۋە 4S دۇكانلىرىنىڭ ھوقۇق بېرىلمىگەن رېمونتخانىلاردا ئاسراش قىلدۇرۇلغانلىقىنى باھانە قىلىپ، ئاپتوموبىلنى داۋاملىق كاپالەت بىلەن تەمىنلەشنى رەت قىلىشقا بولمايدىغانلىقى ئېنىق بەلگىلەنگەن.
</S>
<S ID=26143>
   شىنجاڭ يۇلتۇزى مېرسېدىس 4S دۇكىنىنىڭ مۇلازىمەت دىرېكتورى جياۋ تيېباۋ مۇخبىرغا مۇنداق دېدى: بىزمۇ دۆلەتنىڭ بەلگىلىمىسىنى قاتتىق ئىجرا قىلىۋاتىمىز، خېرىدارلار مۇناسىۋەتلىك تەپسىلاتلارغا سەل قارىغاچقا ئۇقۇشماسلىق كۆرۈلۈۋاتىدۇ، يېڭى بەلگىلىمە بويىچە خېرىدارلارنىڭ ئاپتوموبىلىنى ئىزچىل كاپالەت بىلەن تەمىنلەشتە مۇنداق ئىككى شەرت بىلەن قانائەتلەندۈرۈلۈشى كېرەك؛ بىرىنچى، سىرتتا ئاسراش بىلەن مۇناسىۋەتسىز بولغان تۈرلەردە داۋاملىق رېمونتقا كاپالەتلىك قىلىنىدۇ. مەسىلەن: ئاپتول ئالماشتۇرۇلغاندىن كېيىن سىلكىنىشنى ئازايتقۇچتا ماي ئېقىپ قالسا بۇنى 4S دۇكىنىدىن رېمونت قىلىپ بېرىشنى تەلەپ قىلىشقا بولىدۇ؛ ئىككىنچى، سىرتتا رېمونت قىلدۇرغاندا رېمونتخانا چوقۇم ئېلېكتىرونلۇق رېمونت خاتىرىسى بىلەن تەمىنلىشى، خېرىدار ئاسراش تىزىملىكى ياكى تالون بىلەن تەمىنلىشى كېرەك.
</S>
<S ID=26144>
   بۇ مۇلازىمەت دىرېكتورىنىڭ ئەسكەرتىشىچە، ئوخشىمىغان ماركىدىكى ئاپتوموبىللارنىڭ ‹‹ئۈچ كاپالەت›› تۈزۈمىمۇ ئوخشىمايدىكەن. مەسىلەن: دۆلەت ئىجرا قىلىۋاتقان ئۈچكە كاپالەتلىك قىلىش مۇساپىسى 60 مىڭ كىلومېتىر قىلىپ بېكىتىلگەن، مېرسېدىس ماركىلىق ئاپتوموبىللارنىڭ ئۈچكە كاپالەتلىك قىلىش مۇلازىمىتى ئۈچ يىلغىچە داۋاملىشىدۇ، ئەمما مۇساپىگە چەك قويۇلمايدۇ.
</S>
<S ID=26145>
   جياۋ تيېباۋ ئاپتوموبىل ئىگىلىرىگە مۇنداق تەكلىپ بەردى: سۈپەت كاپالەت مۇددىتى ئىچىدە ئەڭ ياخشىسى يەنىلا 4S دۇكىنىغا ئاپىرىپ رېمونت قىلدۇرغان ياخشى. چۈنكى 4S دۇكىنىدا ئاسراش خاتىرىسى ۋە خېرىدارلار ئارخىپى مۇكەممەل ساقلىنىپ كېيىنكى قەدەملىك ئاسراش ۋ رېمونت قىلىشنى يېتەرلىك ئىسپات بىلەن تەمىنلەيدۇ. ھازىر 4S دۇكانلىرى خېرىدارغا زاپچاسنى ئالماشتۇرۇش تەكلىپىنىلا بېرەلەيدۇ، ھەرگىزمۇ مەجبۇرلىمايدۇ، ئۇنىڭ ئۈستىگە 4S دۇكانلىرىنىڭ ئاسراش باھاسىمۇ تۆۋەنلىگەن بولۇپ، سىرتتىكى باشقا رېمونتخانىلار بىلەن كۆپ پەرقلەنمەيدۇ، سۈپەت جەھەتتە تېخىمۇ ئىشەنچلىك.
</S>
<S ID=26146>
   كۆپلىگەن ئاپتوموبىل ئىگىلىرى ‹‹ئۈچ كاپالەت›› بەلگىلىمىسىنى تولۇق چۈشەنمەيدۇ
</S>
<S ID=26147>
   يېڭىدىن تۈزىتىلگەن ‹‹موتورلۇق قاتناش ۋاسىتىلىرىنى رېمونت قىلىشنى باشقۇرۇش بەلگىلىمىسى›› يولغا قويۇلغىنىغا ئۈچ ئايدىن ئاشتى، يېقىندا مۇخبىر ئون نەچچە ئاپتوموبىل ئىگىسىنى زىيارەت قىلغاندا، يەتتىسىلا يېڭى قائىدە بويىچە ئاسراش قىلدۇرۇش ئۈچۈن 4S دۇكىنىغا بارمىسىمۇ بولىدىغانلىقىنى، ئەمما مۇناسىۋەتلىك تەپسىلاتلارنى بىلمەيدىغانلىقىنى ئېيتقان. كۆپ قىسىم ئاپتوموبىل ئىگىسى يېڭى بەلگىلىمىنىڭ تولۇق ئىجرا قىلىنىشىغا گۇمان بىلەن قاراپ، ئاۋارىچىلىكتىن ساقلىنىش ئۈچۈن يەنىلا مۇنتىزىم 4S دۇكانلىرىغا بېرىپ ئاسراش قىلدۇرىدىغانلىقىنى بىلدۈرگەن.
</S>
<S ID=26148>
  ‹‹ئاۋدى›› ماركىلىق پىكاپنىڭ ئىگىسى مۇخبىرغا مۇنداق دېگەن: يېڭى بەلگىلىمىنى تازا چۈشىنىپ كەتمەيمەن، پىكاپىمنى ئىزچىل 4S دۇكىنىدا ئاسراش قىلدۇرۇۋاتىمەن، گەرچە سىرتتىكى رېمونتخانىلارغا سېلىشتۇرغاندا قىممەترەك بولسىمۇ، ئەمما ئىشەنچلىك. ئۇنىڭ ئۈستىگە ئاپتوموبىل كارخانىلىرى ‹‹ئۈچ كاپالەت›› بەلگىلىمىسىنى ئىجرا قىلىشى جەھەتتە قارىماققا ئاساسەن ئوخشاشتەك تۇرغان بىلەن بەزى ئىنچىكە مەزمۇنلاردا پەرق خېلىلا زور. ھازىر بەزى ئاپتوموبىل كارخانىلىرىنىڭ ئاسراش ۋە رېمونت قىلىش جەھەتتىكى مونوپوللۇقى بەكلا ئېغىر، يېڭى قائىدىنىڭ ئەمەلىيلىشىشىگە يەنىلا ۋاقىت كېتىدۇ.
</S>
<S ID=26149>
نىجات  قۇربان (ت)
</S>
<S ID=26150>
‏
</S>
</TEXT>
/BODY
/DOC