<DOC>
<DOCID>TIANSHAN.542218</DOCID>
<HEADER>
<CLASS>مەملىكەت</CLASS>
<DATE>2016-08-18 11:21:44</DATE>
</HEADER>
<BODY>
<HEADLINE>
<S ID=40668>
قۇم–بوران ئاپىتىنى تىزگىنلەشكە بەل باغلىغان گۇ ۋېنچاڭ
</S>
</HEADLINE>
<TEXT>
<S ID=40669>
 شىنخۇا ئاگېنتلىقى مۇخبىرى جېڭ لياڭ
</S>
<S ID=40670>
   ‹‹تۆتتە بولۇش››نى ئىشقا ئاشۇرغان كادىرلارنىڭ ئۈلگىسى، فۇجيەن ئۆلكىسى دۇڭشەن ناھىيەلىك پارتكومنىڭ سابىق شۇجىسى گۇ ۋېنچاڭنىڭ ھەيكىلى 22 – ئىيۇن، يەنى جۇڭگو كوممۇنىستىك پارتىيەسى قۇرۇلغانلىقىنىڭ 95 يىللىقى ھارپىسىدا مەركىزىي پارتىيە مەكتىپىدە تۇرغۇزۇلۇپ يوپۇقى ئېچىلدى.
</S>
<S ID=40671>
   ئەينى يىلى دۇڭشەن ناھىيەسىدە قۇم – بوران ئاپىتىنىڭ زىيىنىغا چىداپ تۇرالمىغان بۇ ناھىيەلىك پارتكوم شۇجىسى: قۇم – بوراننى تىزگىنلىيەلمىسەم، قۇمنىڭ ئاستىدا قېلىشقا رازى! دەپ قەسەم قىلغان ئىدى.
</S>
<S ID=40672>
   گۇ ۋېنچاڭ يەرلىكتىكى كادىرلار، ئاممىنى يېتەكلەپ، قاقاسلىقنى ئېكولوگىيە ساياھىتى ئارىلىغا ئايلاندۇردى.
</S>
<S ID=40673>
   گۇ ۋېنچاڭ ئۆمرىدە پاك ئۆتتى، ئۇنىڭ ۋاپات بولغىنىغا 35 يىل بولغان بولسىمۇ، ئۇنىڭ پاك، ئاددىي – ساددا، خەلق ئۈچۈن ئۆزىنى بېغىشلاشتەك ئائىلە ئىستىلى پۇقرالارنىڭ قەلبىدىن چوڭقۇر ئورۇن ئالدى.
</S>
<S ID=40674>
   يازدا دۇڭشەندە ئاجايىپ گۈزەل مەنزىرە ھاسىل بولىدۇ، دېڭىز ساھىلىدە ساياھەتچىلەر گۈزەل مەنزىرىدىن قانغۇچە ھۇزۇرلىنىدۇ.
</S>
<S ID=40675>
   دۇڭشەن ناھىيەسى مەملىكەت بويىچە ئېكولوگىيەسى ياخشى ناھىيە، شۇنداقلا مەملىكەت بويىچە تۇنجى تۈركۈمدىكى دېڭىز – ئوكيان ئېكولوگىيە مەدەنىيلىكى بويىچە 12 ئۈلگە رايونىنىڭ بىرى بولۇپ، يىلىغا كۈتۈۋالىدىغان ساياھەتچى 5 مىليون ئادەم (قېتىم)دىن ئاشىدۇ.
</S>
<S ID=40676>
   ھالبۇكى، 60 يىل بۇرۇن بۇ يەر ھېچنەرسە ئۈنمەيدىغان قاقاسلىق ئىدى، قۇم – بوران ئاپىتى توختىماي يۈز بەرگەچكە، ئاممىنىڭ تۇرمۇشىغا ئېغىر تەسىر يەتكەن ئىدى.
</S>
<S ID=40677>
ئەينى چاغدا دۇڭشەن ناھىيەسى بەيچېڭ كەنتىدە ئورمانچىلىق ئەترىتىنىڭ باشلىقى بولغان لىن لۇڭگۇاڭ بوۋاي مۇنداق دېدى: ئىلگىرى دۇڭشەندە بىر يىلنىڭ 150 نەچچە كۈنىدە 6 بالدىن يۇقىرى بوران چىقاتتى، كۆلىمى 220 كىۋادرات كىلومېتىر كېلىدىغان بۇ ئارالدا 147 مولا ئورمان بار ئىدى، 30 نەچچە كىلومېتىر كېلىدىغان دېڭىز قىرغىقىدا ھېچقانداق گىياھمۇ يوق ئىدى.
</S>
<S ID=40678>
گۇ ۋېنچاڭ كىشىلەرنىڭ جاپالىق تۇرمۇش كۆچۈرۈۋاتقانلىقىنى كۆرۈپ يۇقىرى ئاۋازدا: ‹‹خەلقنى ئازاب – ئوقۇبەتتىن قۇتقۇزالمىسا، كومپارتىيەنىڭ نېمە رولى بولسۇن؟›› دېدى.
</S>
<S ID=40679>
   گۇ ۋېنچاڭ 1950 – يىلى دۇڭشەندىكى كادىرلار، ئاممىنى باشلاپ سەككىز قېتىم كەڭ كۆلەمدە كۆچەت تىكىپ، قۇمنى تۇراقلاشتۇرۇپ، نەچچە يۈز مىڭ تۈپ كۆچەت تىكىپ، مەلۇم مۇۋەپپەقىيەت قازانغان بولسىمۇ، بىر مەزگىلدىن كېيىن دېڭىز دولقۇنى ھەممىنى ۋەيران قىلىۋەتكەن ئىدى.
</S>
<S ID=40680>
ئۇ قىيىنچىلىق ئالدىدا: قۇم – بوران ئاپىتىنى تىزگىنلىيەلمىسەم، قۇمنىڭ ئاستىدا قېلىشقا رازى! دەپ قەسەم قىلغان.
</S>
<S ID=40681>
   ئىلگىرى گۇ ۋېنچاڭنىڭ مۇھاپىزەتچىسى بولغان فەن جىنچېڭ مۇنداق دېدى: گۇ ۋېنچاڭ دۇڭشەننىڭ يەر قۇرۇلمىسى، كېلىمات ئالاھىدىلىكىنى ئىگىلەش ئۈچۈن ناھىيەدىكى 412 تۆپىلىكنىڭ ھەممىسىگە چىقىپ، شامال ئېغىزلىرىنىڭ شامال كۈچى، قۇم بارخانلىرىنىڭ ئورنىنى تەپسىلىي خاتىرلەپ، خەرىتىسىنى سىزدى؛ كەنتلەرگە بېرىپ، تۇپراقنىڭ قۇرۇلمىسى، قۇم – بوران ئاپىتىنىڭ قانۇنىيىتى قاتارلىق ئۇچۇرلارنى تەپسىلىي ئىگىلىدى.
</S>
<S ID=40682>
   1957 – يىلى گۇاڭدۇڭنىڭ دىيەنبەيدە دېڭىز ياقىسىغا كاسۇئارىنا دەرىخى تىكىپ ئېھاتە ئورمان بەلبېغى بەرپا قىلىنىپ، مۇۋەپپەقىيەت قازىنىلدى؛ دۇڭشەن شىشەن ئورمانچىلىق مەيدانىدا بىر دېھقان تىككەن ئۈچ تۈپ كاسۇئارىنا كۆچىتى قۇم – بوراندىمۇ قۇرۇپ قالماي تۇتتى؛ كەنتتىكىلەر بەيچېڭ كەنتىنىڭ قۇملۇق ساھىلىدىن تورفلىق تۇپراقنى قېزىپ چىقتى، بۇ يىراق قەدىمكى دەۋردە دۇڭشەندە ئىلگىرى كەڭ ئورمانلىقنىڭ بولغانلىقىنى، دۇڭشەنگە كۆچەت تىكىشكە بولىدىغانلىقىنى ئىسپاتلىدى.
</S>
<S ID=40683>
   گۇ ۋېنچاڭ بەيچېڭ كەنتىدە بارگاھ قۇرۇپ، ئورمانچىلىق ئەترىتىدىكىلەر بىلەن بىللە 20 مو يەرگە كاسۇئارىنا دەرىخى تىكىپ، تەجرىبە قىلدى.
</S>
<S ID=40684>
ئۇ ئىزدىنىش ئارقىلىق كاسۇئارىنا دەرىخى تىكىشتىكى تېخنىكىلىق مۇھىم نۇقتىنى ئىگىلەپ، ئۇنى ناھىيە بويىچە كېڭەيتىپ، كۆچەت تىكتى. 1959 – يىلغا كەلگەندە، ناھىيە بويىچە 43 مىڭ مو ئورمان بىنا قىلىندى، كۆچمە قۇم بارخانلىرىغا 5000 مو ئوت – چۆپ تېرىلدى، 18 توسما ياسالدى، 1 مىليون 530 مىڭ تۈپ كۆچەت تىكىلىپ، كۆچەتلەرنىڭ ھەممىسى تۇتتى،%80 قۇم مۇقىملاشتۇرۇلدى.
</S>
<S ID=40685>
   گۇ ۋېنچاڭنىڭ نەزىرىدە دەرەخ بىلەن سۇ دۇڭشەننىڭ جېنى، پۈتۈن ئارالنىڭ قىياپىتىنى ئۆزگەرتىدىغان ئاچقۇچ ئىدى.
</S>
<S ID=40686>
ئۇ مۇۋەپپەقىيەت قازانغاندىن كېيىن، ئاممىنى باشلاپ 705 چوڭ – كىچىك سۇ ئىنشائاتى قۇرۇلۇشىنى پۈتتۈردى، شۇنىڭدىن ئېتىبارەن دۇڭشەننىڭ قىياپىتى ئۆزگىرىپ، پۇقرالار قۇرغاقچىلىق ۋە قۇم – بوران ئاپىتىدىن قۇتۇلدى.
</S>
<S ID=40687>
   ‹‹ئۆمرىنى پاك ئۆتكۈزۈش››
</S>
<S ID=40688>
   گۇ ۋېنچاڭ خاتىرىسىگە يازغان شەخسىي مەنپەئەت بىلەن قوغلاشماي، جان – دىل بىلەن خەلق ئۈچۈن خىزمەت قىلىش دېگەن سۆزىنى ئۆمۈر بويى ئەمەلىيىتىدە كۆرسەتتى.
</S>
<S ID=40689>
   ئامما بىلەن ئىچقويۇن – تاشقويۇن، كىچىك پېئىل بولۇش گۇ ۋېنچاڭنىڭ ئەتراپىدىكى خىزمەتچىلىرىنىڭ ئۇنىڭغا بەرگەن ئورتاق باھاسى.
</S>
<S ID=40690>
   گۇ ۋېنچاڭنىڭ ئالاقىچىسى جۇ سەيماۋ، دۇڭشەن ناھىيىلىك پارتكوم ئىشخانىسىدىكى شېن داچېڭلار مۇنداق دېدى: گۇ شۇجى دائىم يېزىلارغا ۋېلىسىپىتلىق باراتتى، يېنىدىن ئوتىغۇچ، قولچىرىغى، سۇداننى ئايرىمايتتى، كۈندۈزى ئامما بىلەن بىللە ئەمگەك قىلسا، كەچتە سۆھبەت يىغىنى ئاچاتتى، ئۇماچ ئىچەتتى، داقىلاڭ يەردىلا ياتاتتى.
</S>
<S ID=40691>
   ئاددىي – ساددا بولۇش پەرزەنتلىرىنىڭ ئائىلە ئىستىلى توغرىسىدىكى ئورتاق قارىشى.
</S>
<S ID=40692>
گۇ ۋېنچاڭنىڭ چوڭ قىزى گۇ جىخۇي مۇنداق دېدى: دادام نامرات ئائىلىدە تۇغۇلغان، ماددىي تۇرمۇشقا بېرىلمەي، بىر ئۆمۈر تىرىشچانلىق – ئىقتىسادچىللىق بىلەن ياشىدى، ئۆيىمىزگە بىرەرمۇ قىممەت باھالىق ئۆي جازىلىرى سېتىۋالمىغان ئىدى.
</S>
<S ID=40693>
   جۇ سەيماۋ مۇنداق دېدى: گۇ شۇجى ئومۇم بىلەن شەخسنىڭكىنى ئېنىق ئايرىيتتى، ھوقۇقىدىن پايدىلىنىپ ئائىلىسىدىكىلەرگە مەنپەئەت يەتكۈزمىگەنىدى.
</S>
<S ID=40694>
ئۇنىڭ بەش پەرزەنتى ئۆمۈر بويى ئاددىي ئىش ئورۇنلىرىدا ئىشلىدى.
</S>
<S ID=40695>
   گۇ ۋېنچاڭ ئاممىنىڭ قەلبىدە ئۆچمەس ئابىدە تىكلىدى
</S>
<S ID=40696>
   يېقىنقى 20 يىلدىن بۇيان ھەر قېتىم چوكانتال بايرىمى مەزگىلىدە، دۇڭشەن ناھىيەسىدە كىشىلەر ئالدى بىلەن گۇ ۋېنچاڭنىڭ قەبرىسىنى يوقلىغاندىن كېيىن، ئاندىن ئاتا – بوۋىلىرىنىڭ قەبرىسىنى يوقلاشتەك يېڭى ئۆرۈپ – ئادەت شەكىللەندى.
</S>
<S ID=40697>
   دۇڭشەن ناھىيەلىك سىياسىي كېڭەشنىڭ سابىق رەئىسى، دۇڭشەن مەدەنىيەت تەرەققىياتى تەتقىقات ئورنىنىڭ باشلىقى گاۋ ئەيمىڭ مۇنداق دېدى: دۇڭشەن خەلقىنىڭ گۇ ۋېنچاڭغا چوڭقۇر مېھرى – مۇھەببىتى بار، ئۇ 1981 – يىلى ۋاپات بولغاندىن كېيىن، ئامما ئۆزلۈكىدىن تۈرلۈك پائالىيەتلەرنى تەشكىللەپ، ئۇنى ياد ئېتىپ تۇردى.
</S>
<S ID=40698>
گۇ ۋېنچاڭنىڭ جەسەت كۈلى 1989 – يىلى ئەينى چاغلاردا قۇم – بوران ئاپىتىنىڭ ئېغىر زىيىنىغا ئۇچرىغان دۇڭشەن ناھىيەسىنىڭ شەنكۇ كەنتى چىشەن دېھقانچىلىق مەيدانىغا دەپنە قىلىندى.
</S>
<S ID=40699>
ھەر يىلى چوكانتال بايرىمىنىڭ ئالدى – كەينىدە نۇرغۇن ئامما گۈل، ئىسرىقلارنى ئېلىپ كېلىپ ئۆزلۈكىدىن گۇ ۋېنچاڭغا تەزىيە بىلدۈرىدۇ.
</S>
<S ID=40700>
   دۇڭشەن ناھىيەسى چېنچېڭ بازىرىدىكى بوۋاي چېن جىيىڭ مۇنداق دېدى: ۋاقىت ئۆتكەنسېرى گۇ شۇجىنى شۇنچە سېغىنماقتىمىز.
</S>
<S ID=40701>
بۇ گۈزەل ئېكولوگىيەلىك مۇھىت بولغانلىقتىن، دۇڭشەننىڭ ساياھەتچىلىكى، دېڭىز – ئوكيان بېلىقچىلىقى بارغانسېرى جانلىنىپ، پۇقرالارنىڭ تۇرمۇشى بارغانسېرى ياخشىلىنىۋاتىدۇ.
</S>
<S ID=40702>
   مەركىزىي پارتىيە مەكتىپىنىڭ دائىمىي مۇئاۋىن مۇدىرى خې يىتىڭ مۇنداق دېدى: گۇ ۋېنچاڭنىڭ قەلبىدە پارتىيەگە سادىق بولۇشتەك سىياسىي پەزىلەت، پۈتۈن ۋۇجۇدى بىلەن ئومۇمنىڭ ئىشىغا بېرىلىشتەك خەلقنىڭ چاكىرى بولۇش ئېڭى، ھەقىقەتنى ئەمەلىيەتتىن ئىزدەشتەك خىزمەت ئۇسۇلى، قىلچىمۇ ئۆز مەنپەئىتىنى كۆزلىمەيدىغان ئىنقىلابىي ئائىلە ئىستىلىدىن ئىبارەت تۆت جەھەتتىكى روھ چوڭقۇر ئورۇن ئالغان.
</S>
<S ID=40703>
   گاۋ ئەيمىڭنىڭ قارىشىچە، گۇ ۋېنچاڭدىكى بۇ خىل ئىنسانىي پەزىلەت ۋە كۈچ – قۇۋۋەت كومپارتىيە ئەزالىرىدا بولۇشقا تېگىشلىك مۇستەھكەم ئىدىيەۋى ئېتىقاد، خەلق بىلەن باشتىن – ئاخىر بىر نىيەتتە بولۇشتەك قەلبتىن كەلگەن، ئۇنىڭ قەلبىدىكى خەلقنىڭ مەنپەئىتىنى كۆزلەش، پۈتۈن كۈچى بىلەن خەلقنى ياخشى تۇرمۇشقا ئېرىشتۈرۈشتەك بىردىنبىر مىزان ۋە ئېسىل خىسلەت ئاخىرىدا خەلقنىڭ قەلبىدە ئۆچمەس ئابىدە تىكلىدى.
</S>
<S ID=40704>
   شۇ جايدىكى نۇرغۇن كادىر، ئامما مۇنۇلارنى بىلدۈرۈشتى: گۇ ۋېنچاڭدا ئەشۇ دەۋردىكى كومپارتىيە ئەزالىرىنىڭ جاپاغا چىداپ ئاددىي – ساددا ياشاش، ھۆكۈمەت ئىشىدا پاك بولۇش، خەلققە ئۆزىنى بېغىشلاشتەك ئېسىل ئىستىلى مەركەزلىك گەۋدىلەنگەن، بۇ پارتىيەمىزنىڭ ئۇرغۇپ تۇرىدىغان ھاياتىي كۈچىنى مەڭگۈ ساقلاشتىكى ‹‹تەۋەررۈك››.
</S>
<S ID=40705>
(شىنخۇا ئاگېنتلىقى، فۇجۇ تېلېگراممىسى)
</S>
<S ID=40706>
‏
</S>
</TEXT>
/BODY
/DOC