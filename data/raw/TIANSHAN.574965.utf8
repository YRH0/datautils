<DOC>
<DOCID>TIANSHAN.574965</DOCID>
<HEADER>
<CLASS>شىنجاڭ</CLASS>
<DATE>2016-12-27 12:46:36</DATE>
</HEADER>
<BODY>
<HEADLINE>
<S ID=68107>
دورجى خازاخان ئائىلىسى ‹‹مەملىكەتلىك مەدەنىي ئائىلە›› شەرىپىگە ئېرىشتى
</S>
</HEADLINE>
<TEXT>
<S ID=68108>
  نەبىجان ئەخمەت خەۋەر قىلىدۇ: نىلقا ناھىيەسىنىڭ قۇجۇرتاي يېزىسى قات ئۇزۇر كەنتىدىكى موڭغۇل چارۋىچى دورجى خازاخان ئائىلىسى يېقىندا تۇنجى نۆۋەتلىك ‹‹مەملىكەتلىك مەدەنىي ئائىلە›› شەرىپىگە ئېرىشتى.
</S>
<S ID=68109>
ئۇنىڭ تەسىرلىك ئىش ئىزلىرى ئەتراپتىكى ھەر مىللەت ئاممىنى چوڭقۇر تەسىرلەندۈردى.
</S>
<S ID=68110>
 دورجى خازاخان بىر ئائىلە كىشىلىرى 18 يىلدىن بۇيان قارىغۇچىسى يوق 76ياشلىق خەنزۇ بوۋاي جۇ شىندېنىڭ ھالىدىن ئىزچىل خەۋەر ئېلىپ كەلگەن بولۇپ، بۇ يىل جۇ شىندې رېماتىزم كېسىلى بىلەن كارىۋاتتىن چۈشەلمەس بولۇپ قالغاندا، بۇ ئائىلىدىكىلەرنىڭ ئۆز قېرىندىشىدەك ھالىدىن خەۋەر ئېلىشى ۋە ئۇنى ۋاقتىدا داۋالىتىشى نەتىجىسىدە، جۇ شىندېنىڭ سالامەتلىكى ئەسلىگە كەلگەن، بوۋاي بۇ ئائىلىدە ئۆزىنى تولىمۇ بەختلىك ھېس قىلغان.
</S>
<S ID=68111>
 جۇ شىندې مۇنداق دېدى: دورجى خازاخان ماڭا قاراش ئۈچۈن يايلاققا چارۋا بېقىشقىمۇ بارالمىدى، چارۋىلىرىغىمۇ ياخشى قارىيالمىدى، ئەگەر ئۇنىڭ ياردىمى بولمىغان بولسا، مېنىڭ بۈگۈنكىدەك خاتىرجەم تۇرمۇشۇم بولمىغان بولاتتى...
</S>
<S ID=68112>
 دورجى خازاخاننىڭ قوشنىسى بۇكا مۇنداق دېدى: بۇ قېتىم مەھەللىمىزدىكى دورجى خازاخان بېيجىڭدا باش شۇجى شى جىنپىڭ بىلەن كۆرۈشتى.
</S>
<S ID=68113>
بىز ئۇنىڭدىن تولىمۇ پەخىرلىنىمىز، ئۇنىڭدىن ئۆگىنىمىز.
</S>
<S ID=68114>
ئۇنىڭ ئېسىل ئەنئەنىسىگە ۋارىسلىق قىلىپ، مىللەتلەر ئىتتىپاقلىقىغا تېگىشلىك ھەسسىمىزنى قوشىمىز.
</S>
<S ID=68115>
 ئۇقۇشىمچە، 12 – دېكابىر تۇنجى نۆۋەتلىك ‹‹مەملىكەتلىك مەدەنىي ئائىلە››لەرنى مۇكاپاتلاش يىغىنى بېيجىڭدا ئۆتكۈزۈلگەن بولۇپ، يىغىندا دورجى خازاخان قاتارلىق مەملىكىتىمىزنىڭ ھەر قايسى جايلىرىدىن كەلگەن 300دىن ئارتۇق ئائىلە مۇكاپاتلانغان.
</S>
<S ID=68116>
 دورجى خازاخان مۇنداق دېدى: مەن بېيجىڭغا بېرىپ باش شۇجى شى جىنپىڭ بىلەن كۆرۈشۈش شەرىپىگە ئېرىشكەنلىكىمدىن بەك ھاياجانلاندىم، بۇنىڭدىن كېيىنمۇ داۋاملىق جۇ بوۋاينىڭ ھالىدىن خەۋەر ئالىمەن.
</S>
<S ID=68117>
ئەمەلىي ھەرىكىتىم ئارقىلىق بالىلىرىمنى چوڭلارغا ۋاپادار بولۇش، مىللەتلەر ئىتتىپاقلىقىنى ئىلگىرى سۈرۈش جەھەتتە تېخىمۇ ياخشى تەربىيەلەيمەن.
</S>
<S ID=68118>
بۇنىڭدىن كېيىن ھەر مىللەت خەلقى ئېجىل – ئىناق ئۆتۈپ، ياشانغانلارنى ھۆرمەتلەش، ياشانغانلارغا ۋاپادارلىق يەتكۈزۈشتەك ياخشى ئىجتىمائىي كەيپىياتنى ئەۋج ئالدۇرۇشىنى ئۈمىد قىلىمەن.
</S>
<S ID=68119>
 نۆۋەتتە نىلقا ناھىيەسىدە ھەر مىللەت كادىر ئامما ئارىسىدا دورجى خازاخان ئائىلىسىنى ئۈلگە قىلىپ، كۆپ خىل شەكىللەر ئارقىلىق ئۇنىڭ مىللەتلەر ئىتتىپاقلىقىنى ئىلگىرى سۈرۈشتەك گۈزەل ئائىلە ئەخلاقىنى ئۆگىنىش دولقۇنى قوزغالدى.
</S>
<S ID=68120>
‏
</S>
</TEXT>
/BODY
/DOC