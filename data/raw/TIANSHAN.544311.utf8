<DOC>
<DOCID>TIANSHAN.544311</DOCID>
<HEADER>
<CLASS>خەلقئارا</CLASS>
<DATE>2016-08-26 10:51:28</DATE>
</HEADER>
<BODY>
<HEADLINE>
<S ID=43276>
رۇسىيە بىلەن ئىراننىڭ ھەربىي ھەمكارلىقى رۇسىيە بىلەن ئامېرىكىنىڭ ئوتتۇرا شەرق ئىستراتېگىيەسىدىكى ئۆزگىرىشنى گەۋدىلەندۈردى
</S>
</HEADLINE>
<TEXT>
<S ID=43277>
   رۇسىيە سوقۇش ئايروپىلانىنىڭ يېقىندا ئىراندىكى ھاۋا ئارمىيەسى بازىسىدىن ئۇچۇپ، سۇرىيەدىكى رادىكال تەشكىلات نىشانلىرىغا زەربە بەرگەنلىك خەۋىرى جامائەتچىلىكنىڭ دىققىتىنى قوزغىدى.
</S>
<S ID=43278>
ئامېرىكا ئوتتۇرا شەرق رايونىدىكى ئىستراتېگىيەسىنى تارايتىپ، مۇھىم نۇقتىنى شەرققە يۆتكەۋاتقان ئارقا كۆرۈنۈشتە، رۇسىيە بىلەن ئىراننىڭ ھەربىي ھەمكارلىقنى كۈچەيتكەنلىكى رۇسىيە بىلەن ئامېرىكىنىڭ ئوتتۇرا شەرق ئىستراتېگىيەسىدىكى ئۆزگىرىشنى، شۇنداقلا ئىككى تەرەپنىڭ سىناپ بېقىش پوزىتسىيەسىنى يەنىمۇ گەۋدىلەندۈردى.
</S>
<S ID=43279>
   رۇسىيە دۆلەت مۇداپىئە مىنىستىرلىقىنىڭ خەۋىرىگە قارىغاندا، رۇسىيە ئارمىيەسىنىڭ نەچچە سوقۇش ئايروپىلانى 16 – ،17 – ئاۋغۇست ئۇدا ئىككى كۈن ئىراننىڭ غەربىي شىمالىدىكى ھەمەدان ھاۋا ئارمىيە بازىسىدىن ئۇچۇپ، سۇرىيەدىكى ‹‹شام ئىسلام دۆلىتى›› رادىكال تەشكىلاتى، ‹‹سۇرىيەنى بويسۇندۇرۇش فىرونتى›› قاتارلىق رادىكال تەشكىلاتلارنىڭ تايانچ بازىسىنى بومباردىمان قىلغان، بۇ ئىراننىڭ ھازىرقى زامان تارىخىدىكى چەت ئەل قوراللىق كۈچلىرىنىڭ ئىراننىڭ ھەربىي ئەسلىھەسىنى ئىشلىتىشىگە تۇنجى قېتىم رۇخسەت قىلىشى ھېسابلىنىدۇ.
</S>
<S ID=43280>
ئىران بىلەن ئامېرىكىنىڭ مۇناسىۋىتى ئەڭ يېقىن بولغان پەھلەۋى سۇلالىسى دەۋرىدىمۇ ئىران ئەزەلدىن ئامېرىكىنىڭ ئىراننىڭ ھەربىي ئەسلىھەسىنى ئىشلىتىشىگە رۇخسەت قىلمىغان.
</S>
<S ID=43281>
   ئىراننىڭ ھەمەدان ھاۋا ئارمىيە بازىسىنى ئىشلىتىپ سۇرىيەدىكى نىشانلارغا زەربە بەرگەندە رۇسىيەدىكى ھاۋا ئارمىيە بازىسىدىن ئۇچۇپ سۇرىيەدىكى نىشانلارغا زەربە بەرگەنگە قارىغاندا يېرىم مۇساپىنى قىسقارتىپ، بومباردىمانچى ئايروپىلاندىكى بومبا مىقدارىنى ئاشۇرۇپ، ھاۋادا ماي قاچىلايدىغان ئايروپىلاننى ئىشلىتىش قېتىم سانىنى ئازايتقىلى، شۇنداقلا ئەلا سۈپەتلىك ماي بىلەن تەمىنلەشكە كاپالەتلىك قىلغىلى بولىدۇ، رۇسىيە بۇنىڭدىن چىقىمنى ئوبدانلا تېجەپ قالالايدۇ.
</S>
<S ID=43282>
   ئۇنىڭدىن سىرت، بۇ ھەرىكەت مۇھىم جۇغراپىيەلىك سىياسىي ئەھمىيەتكە ئىگە. ئىران ئوتتۇرا شەرق رايونىدىكى شىئەلەر ھۆكۈمرانلىق قىلىۋاتقان ئەڭ چوڭ دۆلەت بولۇش سۈپىتى بىلەن، سۇرىيە ۋەزىيىتى، ھەتتا ئوتتۇرا شەرق ۋەزىيىتىگە تەسىر كۆرسىتەلەيدىغان مۇھىم ئامىل.
</S>
<S ID=43283>
ئىران ئالىي خەۋپسىزلىك كومىتېتىنىڭ كاتىپى ئەلى شامقانى رۇسىيە بىلەن ئىراننىڭ سۇرىيەدىكى تېررورلۇققا قارشى ھەرىكىتىدىكى ھەمكارلىقىنىڭ ئىستراتېگىيەلىك ئەھمىيەتكە ئىگە ئىكەنلىكىنى بىلدۈردى.
</S>
<S ID=43284>
رۇسىيەنىڭ ھەربىي كۆزەتكۈچىسى ۋىكتور لېتوۋكىم: ئىران بۇنىڭدىن ئىلگىرى سۇرىيەدىكى ‹‹شام ئىسلام دۆلىتى›› رادىكال تەشكىلاتىغا زەربە بېرىش ھەرىكىتىگە خادىم ئەۋەتكەن بولسىمۇ بۇ قېتىم رۇسىيەگە ھەربىي ئەسلىھەسىنى ئېچىۋېتىش ئارقىلىق ئىراننىڭ رۇسىيەنىڭ سۇرىيەدە ھەربىي ھەرىكەت قانات يايدۇرغاندىكى ئىتتىپاقدىشىغا ئايلانغانلىقىنى ئاشكارا بىلدۈردى.
</S>
<S ID=43285>
   ئامېرىكا رۇسىيەنىڭ بۇ بومباردىمان قىلىش پىلانىنى ئالدىن ئۇقتۇرغانلىقىنى ئېتىراپ قىلسىمۇ، ئامېرىكا گوۋۇيۈەننىڭ باياناتچىسى مارك تونا يەنىلا: رۇسىيە بىلەن ئىراننىڭ ھەربىي ھەمكارلىقى ‹‹كىشىنى ئەپسۇنلاندۇرىدۇ››.
</S>
<S ID=43286>
ئامېرىكا رۇسىيە بىلەن ئىراننىڭ ھەمكارلىق دائىرىسىنى باھالاپ، رۇسىيەنىڭ ب د ت خەۋپسىزلىك كېڭىشىنىڭ 2231 – نومۇرلۇق قارارىدىكى ئىراننى سوقۇش ئايروپىلانى بىلەن تەمىنلەش، سېتىش، ئۆتۈنۈپ بېرىشنى چەكلەش بەلگىلىمىسىگە خىلاپلىق قىلغان – قىلمىغانلىقىنى بېكىتىدۇ، دېدى.
</S>
<S ID=43287>
لېتوۋكىم: تېخىمۇ كۆپ ئوتتۇرا شەرق دۆلىتى رۇسىيەنىڭ رادىكال تەشكىلاتقا زەربە بېرىش ھەرىكىتىنى ئېتىراپ قىلدى ۋە قوللىدى، بۇ ئامېرىكا، سەئۇدى ئەرەبىستان قاتارلىق يەنە بىر سەپتىكى دۆلەتلەرگە غايەت زور بېسىم پەيدا قىلىدۇ، دەپ قارىدى.
</S>
<S ID=43288>
   تەھلىلچىلەر مۇنداق دېدى: رۇسىيەنىڭ بۇ قېتىم ئىران بازىسىدا سوقۇش ئايروپىلانىنى ئىشقا سېلىش كۆلىمى ۋە ئۇچۇر ئېلان قىلىش ۋاقتىدىن قارىغاندا، رۇسىيە ئېنىقلا مەلۇم بىر ئىشنى پىلانلاۋاتىدۇ.
</S>
<S ID=43289>
چۈنكى، رۇسىيە بىلەن ئىران بۇ قېتىمقى ھەمكارلىقنىڭ جەزمەن ئامېرىكىنىڭ سەزگۈر نېرۋىسىنى غىدىقلايدىغانلىقىنى ئېنىق بىلىدۇ.
</S>
<S ID=43290>
ھازىرقى ۋەزىيەتتىن قارىغاندا، ئامېرىكىنىڭ دۇنيا ئىستراتېگىيەسىنى تەڭشەپ، مۇھىم نۇقتىنى ئاسىيا – تىنچ ئوكيان رايونىغا يۆتكىشى رۇسىيەنى ئوتتۇرا شەرق رايونىدىكى تەسىرىنى كېڭەيتىش پۇرسىتىگە ئىگە قىلدى.
</S>
<S ID=43291>
لېكىن، ئامېرىكا بۇ يۈزلىنىشنى ئامېرىكا مەنپەئىتىگە تەھدىت سالدى، دەپ قارىسا، ئامېرىكىنىڭ ئوتتۇرا شەرق رايونىغا يەنە قايتىپ كېلىش ئېھتىماللىقىنى نەزەردىن ساقىت قىلغىلى بولمايدۇ.
</S>
<S ID=43292>
   يېقىندا، رۇسىيەنىڭ ئوتتۇرا شەرق رايونىدىكى تەسىرىنى كېڭەيتىش يۈزلىنىشى ناھايىتى روشەن بولدى، رۇسىيە، تۈركىيە ۋە ئىران ئارىسىدىكى ئالاقىنىڭ كۆپىيىشى بۇنىڭ كونكرېت ئىپادىسى.
</S>
<S ID=43293>
رۇسىيە، تۈركىيە زۇڭتۇڭلىرى 9 – ئاۋغۇست سانت پېتېربۇرگدا كۆرۈشكەندىن كېيىن، ئىككى دۆلەتنىڭ سۇرىيە مەسىلىسى بىرلەشمە كومىتېت قۇرغانلىقىنى، سۇرىيە مەسىلىسىنى ھەل قىلىدىغان ئۈنۈملۈك مېخانىزمنى بەرپا قىلىدىغانلىقىنى جاكارلىدى.
</S>
<S ID=43294>
بۇنىڭدىن باشقا، تۈركىيە زۇڭتۇڭى ئەردوغان پات ئارىدا ئىراندا زىيارەتتە بولىدۇ.
</S>
<S ID=43295>
ئىراندىكى پارس ئاخبارات ئاگېنتلىقىنىڭ ئوبزورىدا: ئەردوغاننىڭ ئىراننى زىيارەت قىلىشى ئىككى دۆلەت مۇناسىۋىتىنى يېڭى يۈكسەكلىككە كۆتۈرىدۇ، شۇنىڭ بىلەن بىللە، سۇرىيە مەسىلىسىدە ئىران، تۈركىيە ۋە رۇسىيە قاتارلىق ئۈچ تەرەپنىڭ ئۇچرىشىشىغا يول ھازىرلايدۇ، دەپ باھا بېرىلدى.
</S>
<S ID=43296>
   ئىران دىپلوماتىيە مىنىستىرى زەردارى 12 – ئاۋغۇست تۈركىيەدە زىيارەتتە بولغاندا: ئىران، رۇسىيە ۋە تۈركىيە بۇ رايوندىكى تەسىر كۈچىگە ئىگە مۇھىم دۆلەتلەر بولۇش سۈپىتى بىلەن، ھەمكارلىشىشى ۋە سۆھبەتلىشىشى كېرەك، دېدى.
</S>
<S ID=43297>
   رۇسىيە سىياسىي ئوبزورچىسى گېئورگې سىتېپانوف: سۇرىيە كىرىزىسى ئىزچىل كۈچىيىۋاتقان، ئامېرىكىنىڭ ئوتتۇرا شەرق رايونىدىكى تەسىر كۈچى تەدرىجىي ئاجىزلىشىۋاتقان شارائىتتا، تۈركىيە، ئىران ۋە رۇسىيە رايون مەسىلىسىدە ۋاقىتلىق مۇقىم ئۈچبۇرجەكلىك مۇناسىۋەتنى شەكىللەندۈرۈشى مۇمكىن، بۇ ئۈچ دۆلەتنىڭ ئىستراتېگىيەلىك مەنپەئىتىنىڭ باسقۇچلۇق تاكتىكىسىغا ئۇيغۇن، دەپ قارىدى.
</S>
<S ID=43298>
شىنخۇا ئاگېنتلىقى
</S>
</TEXT>
/BODY
/DOC