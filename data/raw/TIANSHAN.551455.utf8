<DOC>
<DOCID>TIANSHAN.551455</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-22 15:32:10</DATE>
</HEADER>
<BODY>
<HEADLINE>
<S ID=49913>
پۇختىلىغاچ ئىتتىپاقلىق ئۇلىنى، تاپتى دېھقان باي بولۇشنىڭ يولىنى
</S>
</HEADLINE>
<TEXT>
<S ID=49914>
     ئابدۇرېھىم ئابدۇراخمان، ھەبىبۇللا رەجەپ خەۋىرى:  كارىز قۇدۇقىنىڭ يېنىدا قوي باقماڭلار، ئىتنى تېخىمۇ يېقىن يولاتماڭلار!
</S>
<S ID=49915>
ئۇلار تاسادىپىي كارىزغا چۈشۈپ كەتسە، سۇ بۇلغىنىپ كېتىدۇ، بۇلغانغان سۇنى ئۇيغۇر قېرىنداشلار ئىچمەيدۇ، قازان – قومۇچمۇ يۇيمايدۇ...،
</S>
<S ID=49916>
مانا بۇ تۇرپان شەھىرىنىڭ ئىدىقۇت رايونى چاتقال يېزىسى ئويمانكارىز كەنت پارتىيە ياچېيكىسىنىڭ شۇجىسى شۆ گۈيچىڭنىڭ مەھەللە باشلىقى ۋە كەنت پارتىيە ياچېيكا شۇجىسى بولغاندىن تارتىپ دەپ كېلىۋاتقان سۆزى.
</S>
<S ID=49917>
چۈنكى گوڭشياڭ كەنتىدىكى 20 گە يېقىن كارىزنىڭ باش تەرىپى ئويمانكارىز تەۋەلىكىدە بولۇپ، ئىلگىرى ئىت، مۈشۈك، قويلار كارىزغا چۈشۈپ كېتىپ، ئۇششاق ماجىرالار كېلىپ چىققانىدى.
</S>
<S ID=49918>
شۆ گۈيچىڭ ئويمانكارىز كەنتىدە تۇغۇلۇپ چوڭ بولغاچقا، ئۇيغۇرلارنىڭ ئۆرپ – ئادىتى، يېمەك – ئىچمەك ۋە تۇرمۇش ئادەتلىرىنى پىششىق بىلەتتى.
</S>
<S ID=49919>
شۇڭا بۇنداق زىددىيەتلەرنىڭ كېلىپ چىقىشىنىڭ ئالدىنى ئېلىشقا تولىمۇ ئەھمىيەت بېرەتتى.
</S>
<S ID=49920>
بۇ ئەنئەنە ئويمانكارىز كەنتىدىكى خەنزۇ دېھقانلار ئارىسىدا ھازىرمۇ داۋام قىلىپ كەلمەكتە.
</S>
<S ID=49921>
گەرچە بىر قىسىم كارىزلارنىڭ سۈيى قۇرۇپ كەتكەن بولسىمۇ، ئاغزى ئېچىلىپ قالغان كارىزلارنىڭ ئاغزىنى ئېتىپ قويۇش، كارىز ئەتراپىغا قوي، كالا، ئىت كېلىپ قالسا، يىراققا قوغلىۋېتىشتەك ئىشلار خەنزۇ دېھقانلارنىڭمۇ ئادىتىگە ئايلانغانىدى.
</S>
<S ID=49922>
    شۆ گۈيچىڭ 2008 – يىلى كەنت پارتىيە ياچېيكىسىنىڭ شۇجىسى بولغاندىن كېيىن، كەنت ئىقتىسادىنى تەرەققىي قىلدۇرۇش، دېھقانلارنىڭ كىرىمىنى ئاشۇرۇشتا تىنچ، ئىناق بولغان ئىجتىمائىي مۇھىت يارىتىشنىڭ مۇھىملىقىنى ھېس قىلىپ، ئۆزى تەشەببۇسكارلىق بىلەن قوشنا كەنت تۇرپانقىر، گوڭشياڭ كەنت پارتىيە ياچېيكىلىرى بىلەن دوستلۇق مۇناسىۋىتى ئورناتتى.
</S>
<S ID=49923>
ۋاسكېتبول، ئارقان تارتىشىش قاتارلىق پائالىيەتلەرنى ئورۇنلاشتۇرۇپ، قوشنا كەنتلەر ئارا دوستلۇقنى كۈچەيتتى.
</S>
<S ID=49924>
ئۇنىڭدىن باشقا ئەسلىھەلىك يېزا ئىگىلىكى ۋە تەك پەرۋىشى قاتارلىق دېھقانچىلىق ئىشلىرىدا ئۇ كەنتىدىكى قابىل دېھقانلارنى باشلاپ، ئىككى كەنتتىكى دېھقانلارغا يېتەكچىلىك قىلدۇردى.
</S>
<S ID=49925>
ئۇنىڭ تەشەببۇسكارلىق بىلەن قىلىۋاتقان خالىس ياردىمى ئۇيغۇر دېھقانلار بىلەن خەنزۇ دېھقانلارنىڭ ئىناقلىقىنى كۈچەيتىپ، ئورتاق بېيىشقا يۈرۈش قىلىشنىڭ ئەۋزەل مۇھىتىنى ھازىرلىدى.
</S>
<S ID=49926>
شۆ گۈيچىڭنىڭ تەشەببۇسكار بولۇشى بىلەن ئۇيغۇر دېھقانلار بىلەن خەنزۇ دېھقانلار دوستلۇق ئورنىتىپ، بىر – بىرىنىڭ ئېتىز ئىشلىرىنى قىلىشىپ بېرىدىغان، قىيىنچىلىققا ئۇچرىسا ياردەم بېرىدىغان تەسىرلىك ھېكايىلەر مەيدانغا كېلىشكە باشلىدى.
</S>
<S ID=49927>
    كەنتنىڭ ئۆزى بىر چوڭ ئائىلە، ئەگەر ئۇنىڭغا مېھرىڭىز بولمىسا، ھەر بىر ئائىلىگە چېتىلىدىغان بۇ خىزمەتنى ياخشى ئىشلىگىلى بولمايدۇ.
</S>
<S ID=49928>
كەنت شۇجىسى كەنتتىكى ھەر بىر ئائىلىنى ئىناق ئائىلە قۇرۇپ چىقىشتا بىۋاسىتە رول ئوينايدۇ.
</S>
<S ID=49929>
پەقەت ئائىلىلا ئىناق بولۇپ، قوشنىلار ئىناق بولمىسا، يەنە بۇ ئائىلىنى بەختلىك ئائىلە دېگىلى بولمايدۇ، دېدى شۆ گۈيچىڭ.
</S>
<S ID=49930>
ئۇنىڭ بۇ سۆزىنىڭ مەنىسى ناھايىتى چوڭقۇر بولۇپ، ئۇ كەنتتىكى 500 گە يېقىن ئائىلىنى ئىككى كەنتتىكى 1000 دىن ئارتۇق ئائىلە بىلەن دوستلۇق مۇناسىۋىتى ئورنىتىشقا تەشكىللەپ، ئۇلارنى تونۇشتۇرۇش، بىللە مەدەنىي پائالىيەتلەرنى ئۆتكۈزۈش ئارقىلىق ئۆمۈرلۈك دوست بولۇشقا يېتەكلىدى.
</S>
<S ID=49931>
ئۆزى ئۈلگە بولۇپ ئازغىنە مائاشىغا ئۇن، گۈرۈچ، ياغ سېتىۋېلىپ، ئىككى كەنتتىكى قىيىنچىلىقى بار 14 ئۇيغۇر دېھقان ئائىلىسىنى يوقلاپ تۇردى.
</S>
<S ID=49932>
ئۇ ئەمەلىي ئىش قىلىشتا چىڭ تۇرۇپ، كەنتلەر ئوتتۇرىسىدىكى زىددىيەتلەرنى ھەل قىلىش بىلەن بىللە، ئۆز كەنتىدىكى ئەمەلىي مەسىلىلەرنى ھەل قىلدى.
</S>
<S ID=49933>
11 كىلومېتىر ئېتىز يولى، ئۈزۈم، قوغۇن، تاۋۇز ۋە كۆكتات ساتىدىغان مەيدان ياساپ، دېھقانلارنىڭ ئىشلەپچىقىرىش ۋە تۇرمۇشىغا قولايلىق ياراتتى.
</S>
<S ID=49934>
    شۆ گۈيچىڭ ئىناق ئىجتىمائىي مۇھىت بەرپا قىلغاندىن كېيىن، كەنتنىڭ ئىقتىسادىنى تەرەققىي قىلدۇرۇش، دېھقانلارنىڭ كىرىمىنى ئاشۇرۇشتا، كەنتنىڭ ئىشلەپچىقىرىش شارائىتىنى ياخشىلاپ، تېرىقچىلىق قۇرۇلمىسىنى تەڭشەپ، دېھقانلارنى بېيىشقا يېتەكلەشنىڭ چارە – تەدبىرلىرى ئۈستىدە ئىزدەندى.
</S>
<S ID=49935>
كەنتنىڭ 2000 مو يېرىدە ئۈزۈملۈك، 892 ئۆلچەملىك پارنىك بولۇپ، باشقا تېرىلغۇ زىرائەتلىرى يوق ئىدى.
</S>
<S ID=49936>
شۇڭا ئۈزۈمنى قۇرۇق سېتىشتىن ھۆل سېتىشنىڭ پايدىسى بارلىقىنى ھېس قىلىپ، ئۈزۈمنى ھۆل سېتىش ئۈستىدە ئىزدەندى.
</S>
<S ID=49937>
ئىچكىرى ئۆلكىلەردىكى سودىگەر دوستلىرى بىلەن ئالاقىلىشىپ، ئۈزۈمنى ھۆل سېتىش يولىنى تاپتى.
</S>
<S ID=49938>
ئۇ يىلىغا 3000 توننىدىن ئارتۇق ھۆل ئۈزۈم سېتىپ، ئىلگىرىكى يىللاردىكى بىر مو ئۈزۈملۈكتىن قىلغان كىرىمنى ئىككى قاتلىدى.
</S>
<S ID=49939>
ئۇ يەنە ئويمانكارىز كۆكتاتچىلىق دېھقانلار كەسپىي ھەمكارلىق كوپىراتىپىنى قۇرۇپ، دېھقانلارنى كوپىراتىپقا ئەزا قىلىپ، كۆكتاتنى بىرتۇتاش تېرىش، بىرتۇتاش ئىشلەپچىقىرىش ۋە بىرتۇتاش ساتىدىغان بولدى.
</S>
<S ID=49940>
ئۇنىڭدىن باشقا ۋاڭ چىڭيۈ قاتارلىق پارنىكتا ئۆرۈك، شاپتۇل، بۆلجۈرگەن يېتىشتۈرگەن دېھقانلارنى ئۈلگە قىلىپ، پارنىك مېۋىچىلىكىنى تەرەققىي قىلدۇردى.
</S>
<S ID=49941>
ۋاڭ چىڭيۈ، ۋاڭ دافېڭ قاتارلىق دېھقانلار بىر پارنىكتىن مېۋە سېتىپ كىرىمىنى 50 مىڭ يۈەنگە يەتكۈزۈپ، كەنتتىكى بېيىش ئۈلگىسىگە ئايلاندى.
</S>
<S ID=49942>
ئۇ يەنە پارنىكتا يەرلىك توخۇ، كەپتەر ۋە توشقان بېقىشنى تەشەببۇس قىلىپ، ئۆي قۇشلىرى باقمىچىلىقىدا كۆلەم ھاسىل قىلدى.
</S>
<S ID=49943>
ئۇ يەنە بىر قىسىم دېھقانلارنىڭ قوي، كالا بېقىشقا قىزىقىدىغانلىقىنى ئۇقۇپ، ئۇلارنى قوي، كالا باقمىچىلىقى بىلەن شۇغۇللىنىشقا يېتەكلىدى.
</S>
<S ID=49944>
بۇنىڭ بىلەن كەنتتە ھەممە ئادەم ئۆز ئىگىلىكى بىلەن ئالدىراش يۈرۈيدىغان ۋەزىيەت شەكىللەندى.
</S>
<S ID=49945>
ھازىر كەنتتىكى دېھقانلارنىڭ كىرىمى ئېشىپ، يېڭى ئۆيلەرگە كۆچۈپ كىرىش نىسبىتى %100كە يەتتى.
</S>
<S ID=49946>
پىكاپ سېتىۋالغان ئائىلە 100 دىن ئاشتى.
</S>
<S ID=49947>
شەھەردىن بىنا ئۆي ئالغانلار 50 ئائىلىگە يېقىنلاشتى.
</S>
<S ID=49948>
500 مىڭ يۈەندىن ئارتۇق ئىقتىسادى بار ئائىلە 120 دىن ئاشتى.
</S>
<S ID=49949>
    شۆ گۈيچىڭ كەنت پارتىيە ياچېيكىسىنىڭ شۇجىسى بولغان سەككىز يىلغا يېقىن ۋاقىتتىن بۇيان، پۈتۈن ۋۇجۇدى بىلەن ئىناق ئىجتىمائىي مۇھىت يارىتىش ۋە دېھقانلارنى ئورتاق بېيىشقا يېتەكلەشتە نۇرغۇن ئەمەلىي ئىش قىلدى.
</S>
<S ID=49950>
دېھقانلارمۇ ئۇنىڭ خەلق تۇرمۇشىغا، مىللەتلەر ئىتتىپاقلىقى تەرەققىياتىغا كۆڭۈل بۆلگەنلىكىدىن تەسىرلەندى.
</S>
<S ID=49951>
ئۇ بۇ جەھەتتە ئىشلىگەن ئۇتۇقلۇق خىزمەتلىرىگە يارىشا كۆپ قېتىم شەھەر، يېزا تەرىپىدىن ‹‹مىللەتلەر ئىتتىپاقلىقى – تەرەققىياتىدىكى ئىلغار شەخس››، ‹‹مۇنەۋۋەر كومپارتىيە ئەزاسى››، ‹‹بېيىش باشلامچىسى›› دېگەن شەرەپلەرگە ئېرىشتى.
</S>
<S ID=49952>
بۇلتۇر ئاپتونوم رايون بويىچە ‹‹مىللەتلەر ئىتتىپاقلىقى – تەرەققىياتىدىكى ئىلغار شەخس›› شەرىپىگە نائىل بولدى.
</S>
<S ID=49953>
‏    
</S>
</TEXT>
/BODY
/DOC