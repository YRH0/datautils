<DOC>
<DOCID>TIANSHAN.501802</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-02-25 13:14:03</DATE>
</HEADER>
<BODY>
<HEADLINE>
<S ID=15667>
ئەر كىشىنىڭ قولىدىمۇ يىڭنە، يىپ توختايدۇ
</S>
</HEADLINE>
<TEXT>
<S ID=15668>
ئابدۇسالام ھەسەن
</S>
<S ID=15669>
   كۇچا ناھىيەسىنىڭ ئۈچئۆستەڭ يېزىسى غوجائېرىق كەنتىدە يېقىندا ئۆتكۈزۈلگەن ئاياللارنىڭ كەشتىچىلىكتە ماھارەت كۆرسىتىش مۇسابىقىسىدە تۇردى روزى ئىسىملىك بىر ياش يىگىت 1 – لىكنى قولغا كەلتۈرۈپ، مۇسابىقە مەيدانىدىكى ھەممە كىشىنى ھەيران قالدۇردى.
</S>
<S ID=15670>
   بۇ يىل 28 ياشقا كىرگەن تۇردى روزى ئون يىل تىرىشىپ ئۆگەنگەن كەشتىچىلىك ھۈنىرىگە تايىنىپ، نامراتلىقتىن قۇتۇلۇپ بېيىش يولىغا ماڭدى.
</S>
<S ID=15671>
ئون يىل بۇرۇن تۇردى روزىنىڭ دادىسى ئائىلىسىنىڭ تۆت مو ياڭاقلىق بېغىنى تۈجۈپىلەپ باشقۇرۇپ، بۇ باغدىن قىلغان كىرىمى بىلەن ئائىلىسىدىكى ئالتە جاننىڭ تۇرمۇشىنى ئاران قامدايتتى.
</S>
<S ID=15672>
2005 – يىلى تۇردى روزىنىڭ دادىسى قاتناش ۋەقەسىدە ئېغىر يارىلىنىپ، ئەمگەك ئىقتىدارىدىن قالدى.
</S>
<S ID=15673>
تۇيۇقسىز كەلگەن بۇ كېلىشمەسلىك بۇ ئائىلىگە ئېغىر ئىقتىسادىي بېسىم ئېلىپ كەلدى.
</S>
<S ID=15674>
بۇ چاغدا 18 ياشقا كىرگەن تۇردى روزى ئائىلە تۇرمۇشىنى قامداش ئۈچۈن، بىر تەرەپتىن، ياڭاقلىق باغنى باشقۇرۇپ، يەنە بىر تەرەپتىن، ئاچىسىغا ياردەملىشىپ، ئائىلىسىدىكى چوڭ – كىچىكلەرنىڭ ھالىدىن خەۋەر ئالدى.
</S>
<S ID=15675>
باشقۇرۇش مۇۋاپىق بولمىغانلىقتىن ياڭاقلىق باغنىڭ كىرىمى يىلدىن – يىلغا ئازلاپ، تۇرمۇشى بارغانسېرى قىيىنلاشتى.
</S>
<S ID=15676>
   ‹‹قانداق قىلىشىم كېرەك؟››
</S>
<S ID=15677>
2011 – يىلى 2 – ئاينىڭ بىر كۈنى كەچلىك تاماقتىن كېيىن، تۇردى روزى ئاچىسىنىڭ كەشتە بۇيۇمى ئىشلىشىگە قاراپ ئولتۇرۇپ، ئۆز – ئۆزىگە سوئال قويۇپ ئېغىر خۇرسىندى.
</S>
<S ID=15678>
   ئۇكام، كەشتىچىلىك ھۈنىرىنى ئۆگىنەمسەن، ئۆگەنسەڭ ئۆگىتىپ قويىمەن، دېدى ئاچىسى.
</S>
<S ID=15679>
ئاندىن شەھەرلىكلەرنىڭ كەشتە بۇيۇمىنى ياخشى كۆرىدىغانلىقى، كەشتىچىلىك ھۈنىرىگە تايىنىپ كۆپ پۇل تاپقىلى بولىدىغانلىقىنى چۈشەندۈردى.
</S>
<S ID=15680>
   ئاياللار قىلىدىغان ھۈنەرنى ئۆگەنسەم يۈزۈم چۈشۈپ كەتمەمدۇ؟
</S>
<S ID=15681>
ئۆگەنمەيمەن، ئاچىسىنىڭ كۆڭلىنى رەت قىلدى تۇردى روزى.
</S>
<S ID=15682>
   پۇل تاپقىلى بولىدىغان ھۈنەرنى ئۆگىنىشتە ئەر، ئايال دەپ ئايرىساق بولمايدۇ ئۇكام، دېدى ئاچىسى.
</S>
<S ID=15683>
ئاندىن كەشتىچىلىك ھۈنىرىنى ئۆگىنىش توغرىسىدا ئىنىسىغا بىرمۇنچە تەربىيە قىلدى.
</S>
<S ID=15684>
   ئاچىسىنىڭ ئۆزىگە قىزغىنلىق بىلەن ھۈنەر ئۆگىتىپ، ئائىلىسىنىڭ ئىقتىسادىي يۈكىنى تەڭ كۆتۈرۈشكە شۇنچىلىك تەقەززا بولۇۋاتقانلىقىدىن تەسىرلەنگەن تۇردى روزى ئاخىر ئۆرپ – ئادەتتىكى بىر تەرەپلىمە كۆزقاراشنى يېڭىپ، كەشتىچىلىك ھۈنىرىنى ئۆگىنىشكە باشلىدى.
</S>
<S ID=15685>
ئاچىسىنىڭ بىر يىل ئەستايىدىل ھۈنەر ئۆگىتىشى نەتىجىسىدە تۇردى روزى كەشتىچىلىك ماھارىتىنى تېزلا ئۆگىنىۋالدى، كېيىنكى كۈنلەردە داۋاملىق تىرىشىپ كەشتىچىلىك ھۈنىرىنى ۋايىغا يەتكۈزدى، ئۇزاق ئۆتمەي ئۇ يىراق – يېقىندا نامى چىققان ئۇستا كەشتىچى بولۇپ قالدى.
</S>
<S ID=15686>
   ھازىر كەشتىچىلىك ھۈنىرىمگە تايىنىپ، ئايدا 2000 يۈەن پۇل تېپىۋاتىمەن، بۇ پۇلغا تۆت مو ياڭاقلىق بېغىمىزنى يىللىق ھۆددە بېرىش ئارقىلىق كىرگەن 20 مىڭ يۈەن پۇلنى قوشساق، تۇرمۇشىمىزغا يېتىپ ئاشىدۇ، دېدى تۇردى روزى خۇشال ھالدا.
</S>
<S ID=15687>
   ئىگىلىشىمچە، تۇردى روزى بۇ يىل بىرنەچچە پارچە كەشتە بۇيۇمى ئىشلەپ، كۆڭۈلدىكىدەك باھادا سېتىپ چىقىرىشنى، كومپيۇتېردا گۈل كەشتىلەش ماشىنىسى سېتىۋېلىپ، كەشتىچىلىك دۇكىنى ئېچىشنى پىلانلاۋېتىپتۇ.
</S>
<S ID=15688>
‏
</S>
</TEXT>
/BODY
/DOC