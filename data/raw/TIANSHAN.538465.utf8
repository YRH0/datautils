<DOC>
<DOCID>TIANSHAN.538465</DOCID>
<HEADER>
<CLASS>مەملىكەت</CLASS>
<DATE>2016-08-03 12:02:36</DATE>
</HEADER>
<BODY>
<HEADLINE>
<S ID=36242>
جۇڭگو دۇنيا ئىقتىسادىنىڭ ئېشىشىغا تۈرتكە بولىدىغان ئاچقۇچلۇق كۈچ
</S>
</HEADLINE>
<TEXT>
<S ID=36243>
  ھازىر دۇنيا ئىقتىسادىنىڭ ئەسلىگە كېلىشى ئاستا بولۇۋاتىدۇ، خەلقئارا پۇل مۇئامىلە كىرىزىسىنىڭ چوڭقۇر قاتلاملىق تەسىرى داۋاملاشماقتا، ئىقتىسادنىڭ ئېشىشىغا تۈرتكە بولىدىغان ھەرىكەتلەندۈرگۈچى كۈچ يېتەرلىك ئەمەس، تۆۋەن سۈرئەتتە ئېشىش ۋەزىيىتىنى ئۆزگەرتىش تەس بولۇۋاتىدۇ.
</S>
<S ID=36244>
بولۇپمۇ يېقىنقى مەزگىلدە، ئەنگلىيەنىڭ ياۋروپا ئىتتىپاقىدىن چېكىنىشى قاتارلىق ۋەقەلەر كەلتۈرۈپ چىقارغان سىياسىي ۋە ئىقتىسادىي جەھەتتىكى مۇقىمسىز ئامىللار كۈچەيمەكتە.
</S>
<S ID=36245>
   خەلقئارا پۇل فوندى تەشكىلاتى (IMF)نىڭ مۆلچەرىگە قارىغاندا، بۇ يىل ۋە كېلەر يىلى دۇنيا ئىقتىسادىنىڭ ئېشىش سۈرئىتى %3.1 ۋە %3.4 بولىدىكەن، 4 – ئايدىكى مۆلچەر قىممىتىدىن بىردەك %0.1 پوئېنت تۆۋەنلىتىلگەن.
</S>
<S ID=36246>
ئىقتىسادنىڭ ئېشىشىدىكى كۈچنىڭ ئاجىز بولۇشىدىكى سەۋەب نەدە؟
</S>
<S ID=36247>
ھالسىز، ئاجىز دۇنيا ئىقتىسادى جۇڭگونىڭ ئىقتىسادىغا قانداق تەسىرلەرنى كۆرسىتىدۇ؟
</S>
<S ID=36248>
جۇڭگونىڭ تاقابىل تۇرۇش تەدبىرلىرىگە قانداق قاراش كېرەك؟
</S>
<S ID=36249>
نۇرغۇن دۆلەتنىڭ ئىقتىساد جەھەتتىكى مۇتەخەسسىسلىرى ۋە ئالىملىرى مۇنداق قارىدى: دۇنيا ئىقتىسادىدا ئېھتىياج تۆۋەنلەۋاتقان، ئىقتىسادنىڭ تۆۋەنلەش بېسىمى زورىيىۋاتقان ئەھۋالدا، جۇڭگو ئىقتىسادىنىڭ ئېشىش سۈرئىتى ئاستىلىغان بولسىمۇ، تەرەققىيات ۋەزىيىتىدىكى ئۇزاق مەزگىل ياخشى بولۇشتەك ئاساسىي تەرىپى ئۆزگەرمىدى، جۇڭگو ئىقتىسادى يەنىلا دۇنيا ئىقتىسادىنىڭ ھەرىكەتلەندۈرگۈچى كۈچ مەنبەسى.
</S>
<S ID=36250>
   دۇنيا ئىقتىسادىنىڭ ئەسلىگە كېلىشى ئاستىلىدى، ھەر قايسى دۆلەتنىڭ ئىقتىسادىي تەرەققىياتى تەڭپۇڭسىز بولۇۋاتىدۇ
</S>
<S ID=36251>
   ئاسىيا تەرەققىيات بانكىسىنىڭ مۇئاۋىن باش ئىقتىسادشۇناسى جۇاڭ جۈجۇڭ مۇنداق دېدى: دۇنيا ئىقتىسادى ئېشىشىنىڭ يەنىلا ئاستا بولۇشىدا ھەم دەۋرىيلىك، ھەم قۇرۇلمىلىق ئامىللار مەۋجۇت.
</S>
<S ID=36252>
دەۋرىيلىك ئامىللار خەلقئارا پۇل مۇئامىلە كىرىزىسىنىڭ داۋاملاشما تەسىرى بىلەن مۇناسىۋەتلىك.
</S>
<S ID=36253>
ئالايلۇق، ياۋرو رايونىدىكى نۇرغۇن دۆلەتنىڭ جامائەت قەرزى يەنىلا يۇقىرى، بانكىلارنىڭ قەرز پۇل بېرىش ئىقتىدارى يەنىلا ئاجىز، بۇلار جامائەت ۋە شەخسلەر سېلىنمىسىغا، شۇنىڭدەك ئىستېمالچىلارنىڭ ئىشەنچىسىگە تەسىر يەتكۈزىدۇ.
</S>
<S ID=36254>
   خەلقئارا پۇل فوندى تەشكىلاتى (IMF) تەتقىقات بۆلۈمىنىڭ مۇئاۋىن مۇدىرى جىئان مېلېس فېرىدى مۇنداق دەپ قارىدى: ئىشلەپچىقىرىش پائالىيىتىنىڭ دۇنياۋى خاراكتېرلىك ئاستىلىشىنىڭ سەۋەبى مۇرەككەپ، ئاددىيلا پۇل مۇئامىلە ياكى مالىيە ۋاسىتىسى ئارقىلىق تەڭشەش ناھايىتى تەس.
</S>
<S ID=36255>
تەرەققىي قىلغان دۆلەتلەردە، ئىشلەپچىقىرىش پائالىيىتىنىڭ ئاستىلىشىدىن باشقا، يەنە نوپۇسنىڭ قېرىلىشىش مەسىلىسى مەۋجۇت.
</S>
<S ID=36256>
نوپۇسنىڭ قېرىلىشىشى بىر تەرەپتىن ئەمگەك كۈچلىرىنى ئازايتىۋەتسە، يەنە بىر تەرەپتىن ياشانغانلار كېيىنكى تۇرمۇش غېمى ئۈچۈن ئىستېمالنى كونترول قىلىدۇ.
</S>
<S ID=36257>
ئىستېمال كۈچىنىڭ ئاجىز بولۇشىغا ئەگىشىپ، يېڭىدىن كۆپىيىش ئېھتىمالى بار ئىشقا ئورۇنلىشىش پۇرسىتىمۇ ئازلاپ كېتىدۇ، ئىشچىلارنىڭ يېڭى تېخنىكىلارنى ئۆگىنىش پۇرسىتى بولمىغاچقا، يېڭىلىق يارىتىشتا ھەرىكەتلەندۈرگۈچى كۈچ يېتەرسىز بولىدۇ، بۇ بىر قاتار سەۋەبلەر ئىقتىسادىي تەرەققىياتقا يۈك بولىدۇ.
</S>
<S ID=36258>
   پېتېرسۇن خەلقئارا ئىقتىساد تەتقىقات ئورنىنىڭ ئالىي تەتقىقاتچىسى پائۇل مورېنىڭ قارىشىچە، ھازىرقى دۇنيا ئىقتىسادىنىڭ تەرەققىياتى تەڭپۇڭسىز بولۇۋاتىدۇ.
</S>
<S ID=36259>
ئاساسلىق تەرەققىي قىلغان دۆلەتلەر يەنىلا دۇنيا ئىقتىسادى ئەسلىگە كېلىش ۋە پۇل مۇئامىلە كىرىزىسىدىن كېيىنكى ئەسلىگە كېلىش باسقۇچىدا تۇرماقتا، يېڭى گۈللەنمە ئىقتىسادىي گەۋدىلەر ئىچىدە، كۆپ مىقدارلىق تاۋارلارنى ئېكسپورتلا قىلىدىغان دۆلەتلەرنىڭ تەرەققىياتى كۆرۈنەرلىك ئاستىلىدى، ھالبۇكى بۇنداق تاۋارلارنى ئىمپورتلا قىلىدىغان دۆلەتلەرنىڭ تەرەققىياتى ياخشى بولۇۋاتىدۇ.
</S>
<S ID=36260>
   دۇنيا بانكىسىنىڭ ئەڭ يېڭى مۆلچەرىگە قارىغاندا، بۇ يىل ئامېرىكا، ياپونىيە، ياۋروپا ئىقتىسادىنىڭ ئېشىش نىسبىتى ئايرىم – ئايرىم ھالدا %1.6، %0.5، %1.9 بولىدىكەن، بۇلار يىل بېشىدىكى مۆلچەردىن تۆۋەن بولغان؛ يېڭى گۈللەنمە ئىقتىسادىي گەۋدىلەر ئارىسىدا، جۇڭگو بىلەن ھىندىستان نىسبەتەن بىرقەدەر يۇقىرى ئېشىش سۈرئىتىنى ساقلىغاندىن باشقا، روسىيە بىلەن بىرازىلىيەنىڭ بۇ يىلقى ئىقتىسادى ئايرىم – ئايرىم ھالدا %1.2 ۋە %4 چېكىنگەن، چېكىنىش نىسبىتى يىل بېشىدىكى مۆلچەردىن چوڭ بولغان.
</S>
<S ID=36261>
   بىرازىلىيە ‹‹سودا – سانائەت مۇلازىمەت گېزىتى››نىڭ باش مۇھەررىرى راۋالدى مۇنداق دەپ قارىدى: ئۇزاق مۇددەت كۆپ مىقدارلىق تاۋارلارنى ئېكسپورت قىلىشقا تايىنىدىغان لاتىن ئامېرىكىسىدىكى دۆلەتلەر ئېغىر ئىقتىسادى كىرىزىسكە دۇچ كەلدى، بۇ لاتىن ئامېرىكىسى تەرەققىياتىنىڭ ئۇزاق مۇددەت تاشقى مەبلەغكە تايىنىشتەك ئالاھىدىلىكىنىڭ بۈگۈنكى كۈندە تۈپتىن ئۆزگەرمىگەنلىكى بىلەن مۇناسىۋەتلىك.
</S>
<S ID=36262>
   رۇسىيە مالىيە مىنىستىرلىقىنىڭ مالىيە تەتقىقات ئورنىنىڭ باش تەتقىقاتچىسى سېرگېي ساۋىنىسكىي مۇنداق دېدى: ئۆتكەن يىلنىڭ ئاخىرىدىن بۇ يىلنىڭ بېشىغىچە، دۇنيا ئىقتىسادىنىڭ تەرەققىياتىدا بەلگىلىك ئاكتىپ ھالەت پەيدا بولدى.
</S>
<S ID=36263>
ھالبۇكى، بەزى دۆلەتلەرنىڭ سىياسىي ۋەزىيىتى مۇقىم بولمىدى، تېررورلۇق ھۇجۇمى يۈز بېرىپ تۇردى، ئەنگلىيە ياۋروپا ئىتتىپاقىدىن چېكىنىپ چىقتى، شۇنداقلا ياۋروپا، ئامېرىكا رۇسىيەنى جازالاۋاتىدۇ، بۇلار بۇنداق ئاكتىپ ھالەتكە زور تەسىر كۆرسەتتى، ئالايلۇق، نېفىت باھاسى تۆۋەنلەش، غەرب دۆلەتلىرىنىڭ جازاسى، ئىقتىسادىي قۇرۇلما تەڭپۇڭسىزلىنىش قاتارلىقلارنىڭ تەسىرىدە رۇسىيەنىڭ ئىقتىسادى يېقىنقى يىللاردىن بۇيان كىرىزىسكە پېتىپ قېلىپ، دۇنيا ئىقتىسادىنىڭ ئەسلىگە كېلىشىگە تۆھپە قوشۇشى چەكلىك بولۇپ قالدى.
</S>
<S ID=36264>
رۇسىيە جۇڭگو قاتارلىق ئاسىيا – تىنچ ئوكياندىكى دۆلەتلەر بىلەن بولغان ھەمكارلىقنى پائال كۈچەيتىپ، كىرىزىسنى ھەل قىلىشنىڭ يولىنى تىرىشىپ ئىزدىمەكتە.
</S>
<S ID=36265>
   جۇڭگونىڭ قۇرۇلما ئىسلاھاتى ئىچكى ھەرىكەتلەندۈرگۈچى كۈچنى ئاشۇرۇپ، دۇنيا ئىقتىسادىغا يېڭى ھەرىكەتلەندۈرگۈچى كۈچ ئاتا قىلدى
</S>
<S ID=36266>
   جىئان مېلېس فېرىدى مۇنداق قارىدى: جۇڭگو كۆپلىگەن ساھەدە ئىشلەپچىقىرىش ئىقتىدارى ئوشۇقچىلىقى مەسىلىسىگە دۇچ كەلدى، شۇڭا ئىقتىسادىي قۇرۇلمىنىڭ تىپىنى ئۆزگەرتىپ، بايلىقلارنى قايتا تەقسىملەش زۆرۈر.
</S>
<S ID=36267>
بۇ جاپالىق ۋەزىپەنى ئورۇنداش ئۈچۈن، ئىقتىسادنىڭ ئېشىش سۈرئىتىنى ئاستىلاتماي بولمايدۇ.
</S>
<S ID=36268>
شۈبھىسىزكى، جۇڭگو يەنىلا دۇنيا ئىقتىسادىنىڭ ئېشىشىغا تۈرتكە بولۇۋاتقان ئاچقۇچلۇق كۈچ.
</S>
<S ID=36269>
   بېلگىيە لېئۇۋېن ئۇنىۋېرسىتېتىنىڭ ئىقتىسادشۇناسى، پىروفېسسور روگې دېس مۇنداق دېدى: جۇڭگونىڭ ئەڭ چوڭ سودا ھەمراھى بولۇش سۈپىتى بىلەن، ياۋروپا ئىتتىپاقىدىكى ئېھتىياجنىڭ ئاجىز بولۇشى جۇڭگونىڭ ياۋروپاغا تاۋارلىرىنى ئېكسپورت قىلىشىغا تەسىر يەتكۈزىدۇ.
</S>
<S ID=36270>
ئېكسپورت قىلىش جەھەتتە، خەلقئارا بازارنىڭ ئامېرىكا فېدېراتسىيە زاپاس پۇل كومىتېتىنىڭ ئۆسۈم قوشۇشتىكى كۆزلىمىسى يۇقىرى بولغاچقا، دوللارنىڭ پېرېۋوت نىسبىتى ئۈزلۈكسىز يۇقىرىلاپ كەتتى، بۇ جۇڭگونىڭ ئېكسپورت مىقدارىنىڭ ئېشىشىغا تەسىر قىلىۋاتىدۇ.
</S>
<S ID=36271>
بۇنىڭدىن باشقا، دۇنيا سودا تەشكىلاتىنىڭ دوكلاتىغا قارىغاندا، دۇنيادىكى ئاساسلىق ئىقتىسادىي گەۋدىلەرنىڭ سودىنى چەكلەش تەدبىرلىرىنى ئېلان قىلىش سۈرئىتى 2009 – يىلدىن بۇيانقى ئەڭ تېز سەۋىيەگە يەتكەن، بۇلار دۇنيادا سودا قورۇقچىلىقىنىڭ باش كۆتۈرۈلۈۋاتقانلىقىنى بىلدۈرىدۇ، ئېكسپورت چوڭ دۆلىتى ھېسابلىدىغان جۇڭگومۇ بۇنىڭ تەسىرىگە ئۇچرايدۇ.
</S>
<S ID=36272>
   جۇاڭ جۈجۇڭ مۇنداق قارىدى: جۇڭگونىڭ تەمىنلەش ھالقىسىدىكى قۇرۇلمىلىق ئىسلاھاتى كارخانىلارغا كۈچلۈك ھەرىكەتلەندۈرگۈچى كۈچ ئاتا قىلىپ، كارخانىلارنى تېخىمۇ كۆپ يېڭىلىق يارىتىش ئىقتىدارى ۋە رىقابەت كۈچىگە ئىگە قىلىدۇ، ئىقتىسادتا يېڭىلىق يارىتىش ۋە سانائەتنىڭ دەرىجىسىنى ئۆستۈرۈشكە پايدىلىق چوڭ مۇھىت بەرپا قىلىپ، جۇڭگو ئىقتىسادىنىڭ ئېشىش ئەندىزىسىنى كۆپ خىل ئامىللىق قوزغىتىشتىن يېڭىلىق يارىتىش ۋە ئىشلەپچىقىرىش كۈچىنى ياخشىلاش مەنبەلىك قوزغىتىشقا ئۆزگەرتىدۇ.
</S>
<S ID=36273>
   ساۋىنىسكىي مۇنداق بىلدۈردى: قۇرۇلما ئىسلاھاتى ئىقتىسادىي قۇرۇلمىدىكى تەڭپۇڭسىز بۆلەكنى ئۈنۈملۈك تەڭشەيدۇ، جۇڭگونىڭ ئىسلاھات تەدبىرلىرى ئەتراپلىق ئىلمىي دەلىللەشتىن ئۆتكەن، قوللىنىشچانلىقى ئىنتايىن يۇقىرى.
</S>
<S ID=36274>
جۇڭگونىڭ تەمىنلەش ھالقىسىدىكى قۇرۇلمىلىق ئىسلاھاتىنىڭ ئۇزاق مۇددەتلىك ئۈنۈمىدىن ئۈمىد كۈتۈشكە ئەرزىيدۇ.
</S>
<S ID=36275>
جۇڭگونىڭ دۇنيا بويىچە 2 – چوڭ ئىقتىسادىي گەۋدە بولۇش سۈپىتى بىلەن، كەڭ كۆلەمدە يېڭىلىق يارىتىشنى يولغا قويۇشى دۇنيا ئىقتىسادىنىڭ ئېشىشىغا يېڭى ھەرىكەتلەندۈرگۈچى كۈچ ئاتا قىلىدۇ.
</S>
<S ID=36276>
‹‹خەلق تورى››دىن
</S>
<S ID=36277>
‏
</S>
</TEXT>
/BODY
/DOC