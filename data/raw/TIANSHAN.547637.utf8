<DOC>
<DOCID>TIANSHAN.547637</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-06 11:21:32</DATE>
</HEADER>
<BODY>
<HEADLINE>
<S ID=47148>
‹‹ئەلگە كىرسەڭ ئېلىڭچە، سۇغا كىرسەڭ بېلىڭچە››
</S>
</HEADLINE>
<TEXT>
<S ID=47149>
    ئەكبەر ئىسمائىل، قېيۇم قادىر
</S>
<S ID=47150>
    -يۈ ئاكا، ناننىمۇ ئۆزۈڭلار يېقىپ يەمسىلەر؟
</S>
<S ID=47151>
    -يەڭگىمىز ناننى ئوخشىتىپ يېقىپ قويىدۇ، – دېدى بىزنى باشلاپ ماڭغان ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمىتى بويىچە بوستان كەنتىگە چۈشكەن كادىر مۇھەممەت ھويلىغا ئەپچىللىك بىلەن سېلىنغان چوڭ – كىچىك ئىككى تونۇرغا ھەيرانلىق بىلەن قاراپ قالغانلىقىمىزنى كۆرۈپ.
</S>
<S ID=47152>
    -خوتۇنغا نان يېقىشنى مەن ئۆگەتكەن، – دېدى يۈ ئاكا راۋان ئۇيغۇر تىلىدا.
</S>
<S ID=47153>
    ھەممىمىز كۈلۈشۈپ كەتتۇق.
</S>
<S ID=47154>
‹‹يۈ ئاكا›› قومۇل شەھىرىنىڭ ئېۋىرغول رايونى قارادۆۋە بازىرى بوستان كەنتىدىكى دېھقان يۈ شۆرەن ئىدى.
</S>
<S ID=47155>
بۇ كەنتتە تۇرۇۋاتقىنىغا 58 يىل بولغان يۈ شۆرەننى قارادۆۋە بازىرىدىكى چوڭ – كىچىك ھەممەيلەن تونۇيتتى، قولۇم – قوشنىلار ئۇنى ‹‹ئۇستام›› دەپ چاقىراتتى.
</S>
<S ID=47156>
    يۈ شۆرەن بىزنى مېۋىلىك بېغىدىكى قويۇق ئۇيغۇرچە ئۇسلۇبتا بېزەلگەن ياسىداق ئۆيىگە باشلىدى.
</S>
<S ID=47157>
دائىم دېگۈدەك مەشرەپ ئۆتكۈزۈلۈپ تۇرىدىغان بۇ ئۆيگە قومۇللۇقلارنىڭ ئادىتى بويىچە سۇپا ياسالغانىدى، تامدىكى ئويۇقلارغا قومۇل كەشتىسى ئىشلەنگەن يوتقان – كۆرپە، ياستۇقلار تىزىلغان، تامغا زەدىۋال تارتىلغانىدى، ئۆيدە دۇتار، داپ، قومۇل غېجىكى قاتارلىق چالغۇلار بار ئىدى...
</S>
<S ID=47158>
    ‹‹ئەل ئىچى ئالتۇن بۆشۈك››
</S>
<S ID=47159>
    بوستان كەنتى لاپچۇق قەدىمىي شەھىرىنىڭ ئىزناسى ساقلانغان دۆلەت دەرىجىلىك تارىخىي مەدەنىي يادىكارلىق كەنتى.
</S>
<S ID=47160>
يۈ شۆرەننىڭ بۇ كەنتتە يىلتىز تارتىپ قېلىشىغا ئۇنىڭ ئاتىسى يۈ فۇيۈن سەۋەبچى بولغانىدى.
</S>
<S ID=47161>
    ئاتام 1957 – يىلى چېگرا رايونلارغا ياردەم بېرىش چاقىرىقىغا ئاۋاز قوشۇپ قومۇلغا كېلىپ، گېئولوگىيە ئەترىتىدە ئىشلىگەنىكەن.
</S>
<S ID=47162>
ئۇنىڭ دوختۇرلۇقتىنمۇ خەۋىرى بولغاچقا، 1958 – يىلى قارادۆۋىدە قىزىل تارقاپ كەتكەندە، خىزمەت ئېھتىياجى بىلەن بۇ جايغا كېلىپ دوختۇر بوپتۇ.
</S>
<S ID=47163>
مەنمۇ شۇنىڭدىن ئېتىبارەن مۇشۇ جاينىڭ سۈيىنى ئىچىپ، نېنىنى يەپ چوڭ بولدۇم، دېدى يۈ شۆرەن.
</S>
<S ID=47164>
    بەش يېشىدا بۇ جايغا كەلگەن يۈ شۆرەن ئۇيغۇر دوستلىرى بىلەن ئويناپ چوڭ بولدى، ئەينى چاغدا قارادۆۋىدە خەنزۇ مەكتەپ بولمىغاچقا، ئۇيغۇر مەكتەپتە ئوقۇپ ساۋاتىنى چىقاردى.
</S>
<S ID=47165>
ھازىر ئۇنىڭ كەنجى نەۋرىسى يۈ شاۋخۇا ئەينى يىلى بوۋىسى ئوقۇغان مەكتەپتە ‹‹قوش تىل››دا ئوقۇۋاتىدۇ.
</S>
<S ID=47166>
    -ئاتام قوشنىلار بىلەن بەك ئەپ ئۆتەتتى،- دېدى يۈ شۆرەن ئاتىسى ھەققىدە توختىلىپ، ئۇ ئۇيغۇرلارنىڭ ‹‹ئەلگە كىرسەڭ ئېلىڭچە، سۇغا كىرسەڭ بېلىڭچە›› دېگەن سۆزىگە ئامراق ئىدى، شۇڭا بىزگە دائىم ئۇيغۇرچىنى ياخشى ئۆگىنىڭلار، دەپ تەربىيە قىلاتتى.
</S>
<S ID=47167>
مانا ھازىر ئۆيدىكىلەر ھەممىمىز ئۇيغۇرچىنى ئوبدان سۆزلەيمىز.
</S>
<S ID=47168>
    يۈ شۆرەن 1972 – يىلى خېبېيدىن كەلگەن شېن شيۇشۇاڭ بىلەن توي قىلدى.
</S>
<S ID=47169>
شېن شيۇشۇاڭ دەسلەپتە ئۇيغۇر تىلىنى بىلمىگەچكە، مەھەللىدىكىلەرنىڭ گەپ – سۆزلىرىگە قېتىلالماي، ئېتىزغا ئەمگەككە چىققاندا جىممىدە ئۆز ئىشىنى قىلاتتى.
</S>
<S ID=47170>
قوشنا – قولۇملار ئۇنىڭ يالغۇز قېلىۋاتقانلىقىنى ھېس قىلىپ، پات – پات ئۇنى ئىزدەيدىغان بولدى، دەسلەپتە ئالاقە كۆز ئىشارىسى، قول ھەرىكىتى بىلەن داۋاملاشقان بولسا، كېيىنچە شېن شيۇشۇاڭنىڭ ئۇيغۇر تىلىنى بارا – بارا ئىگىلىشى بىلەن ئالاقە قويۇقلىشىپ، كۆز ئىشارىسى، قول ھەرىكىتىنىڭ ئورنىنى كۈلكە – چاقچاق ئالدى.
</S>
<S ID=47171>
شېن شيۇشۇاڭ ھازىرمۇ دائىم نان ياقىدۇ، پولۇ، ياپما، لەڭمەن دېگەندەك غىزالارنى بەك ئوخشىتىدۇ.
</S>
<S ID=47172>
    يۈ شۆرەننىڭ ئېيتىشىچە، ئۆيدە قوي – كالا سويۇشقا توغرا كەلگەندە، قولۇم – قوشنىلار ياردەملىشىدىكەن، خوتۇنى نان ياققاندا ئايال قوشنىلار قارىشىدىكەن.
</S>
<S ID=47173>
ئۇ 58 يىلدىن بۇيان روزى ھېيت، قۇربان ھېيتلاردا قوشنىلارنىڭ ئۆيلىرىنى ئالا قويماي ھېيتلاپ كەپتۇ، چاغاندا ئۇلارنى مېھمانغا چاقىرىپتۇ.
</S>
<S ID=47174>
قولۇم – قوشنىلار پات – پات ئۇلارنى يوقلاپ كىرىدىكەن.
</S>
<S ID=47175>
بىزنى باشلىغان بۇ ئۆيدە مەشرەپ قىزىپ كەتسە، كەلگەنلەر تاڭ ئاتقىچە ئولتۇرۇپمۇ قالىدىكەن.
</S>
<S ID=47176>
    -تۆت بالام بار، تۆتىلىسى ئۇيغۇر دوستلىرى بىلەن ئويناپ چوڭ بولغان.
</S>
<S ID=47177>
كىچىك ئوغلۇم يۈ گۇاڭچېڭ قومۇل پېداگوگىكا مەكتىپىنى پۈتكۈزگەندىن كېيىن، باشلانغۇچ مەكتەپتە ئوقۇتقۇچى بولۇپ، 14 يىل قازاق تىلىدىن دەرس ئۆتتى،- دېدى يۈ شۆرەن.
</S>
<S ID=47178>
    -ئەمىسە كىچىك ئوغلىڭىز سىزدىن بىر تىلنى ئارتۇق بىلىدىكەندە؟
</S>
<S ID=47179>
    -شۇنداق بولدى، بالدۇر چىققان قۇلاقتىن، كېيىن چىققان مۈڭگۈز ئېشىپ كەتتى...
</S>
<S ID=47180>
    ‹‹ئۈچ ئەل›› خىزمىتى گۇرۇپپىسىنىڭ ئەزاسى مۇھەممەتنىڭ ئېيتىشىچە، يۈ گۇاڭچېڭ يېقىندا قارادۆۋە بازارلىق خەلق ھۆكۈمىتىگە يۆتكىلىپ كەلگەنىكەن، 2 – ئاۋغۇست مۇئاۋىن بازار باشلىقلىقىغا تەيىنلىنىپتۇ.
</S>
<S ID=47181>
    ‹‹قول قولنى يۇيسا، قول كېلىپ يۈزنى يۇيار››
</S>
<S ID=47182>
    يۈ شۆرەننىڭ بېغىدىن چىققىنىمىزدا، قولۇم – قوشنىلاردىن بىر نەچچىسى ئۇنىڭ دەرۋازىسى ئالدىغا كېلىپ قالغانىدى.
</S>
<S ID=47183>
    -ئۇستام بىلەن قوشنىدارچىلىقىمىز ياخشى،- دېدى توختىمەت ئىسمائىل، ئىسسىقتا بىرەر – يېرىمدەم سالقىندىغاچ ئۇنىڭ بىلەن مۇڭدىشايلى، دەپ كەلدۇق.
</S>
<S ID=47184>
    قولۇم – قوشنىلارنىڭ ئېيتىشىچە، يۈ شۆرەن قوشنىلارغا قولىدىن كېلىشىچە ياردەم قىلىپ تۇرىدىكەن.
</S>
<S ID=47185>
ئۇ سودا قىلىپ پۇل تېپىپ، كىچىك تىپتىكى يۈك ئاپتوموبىلىدىن بىرنى سېتىۋاپتۇ.
</S>
<S ID=47186>
1998 – يىلى چاغان ھارپىسىدا يۈ شۆرەننىڭ قوشنىسى قادىر ئۆمەر ئۇنى ئىزدەپ كېلىپ، خوتۇنىنىڭ تۇغۇتتا قىينىلىپ قالغانلىقىنى، بازارلىق شىپاخانىنىڭ ئامال قىلالمىغانلىقىنى، قومۇل شەھىرىگە دەرھال ئاپارمىسا بولمايدىغانلىقىنى ئېيتىپتۇ.
</S>
<S ID=47187>
يۈ شۆرەن دەرھال قولىدىكى ئىشىنى قويۇپ، 70 كىلومېتىردىن ئارتۇق يولنى بېسىپ، ئۇلارنى قومۇل شەھىرىگە ئاپىرىپتۇ.
</S>
<S ID=47188>
    قادىرنىڭ قىزى ھازىر ئوتتۇرا مەكتەپكە چىقتى، دېدى يۈ شۆرەن بۇ ئىشنى ئېسىگە ئېلىپ، – ئۇ قىز مېنى نەدىلا كۆرسە، ئالايىتەن كېلىپ سالام قىلىدۇ.
</S>
<S ID=47189>
    يۈ شۆرەننىڭ دەرۋازىسى ئالدىدا توختىمەت ئىسمائىل، غوپۇر ئابدۇل، مۇتەللىپ قاسىم، ئابدۇل راھمان، مۇھەممەت سەيدۇل قاتارلىق قوشنىلار بىلەن پاراڭلىشىپ قالدۇق.
</S>
<S ID=47190>
ئۇلارنىڭ ئېيتىشىچە، يۈ شۆرەن كەنتتىكىلەرنىڭ دېھقانچىلىق ئىشلىرىغىمۇ كۆپ ياردەم بېرىپتۇ.
</S>
<S ID=47191>
يۈ شۆرەن باغۋەنچىلىككە ئائىت خەنزۇچە ماتېرىياللارنى كۆرۈپ تۇرغاچقا، كەنتتىكىلەر ئۇنىڭدىن پات – پات مەسلىھەت سوراپ تۇرىدىكەن، شۇڭىمۇ ‹‹ئۇستام›› دېگەن تەخەللۇس ئۇنىڭغا سىڭىپ قاپتۇ.
</S>
<S ID=47192>
    ‹‹قول قولنى يۇيسا، قول كېلىپ يۈزنى يۇيار›› دېگەن گەپ بار، قوشنىلارمۇ مېنىڭ كۆپ ئىشلىرىمغا ياردەم قىلىدۇ.
</S>
<S ID=47193>
تۇرمۇشتا قوشنىلار ئارا ياردەم مۇشۇنداق كىچىك ئىشلاردا بولىدىكەن، مەنمۇ قولۇمدىن كېلىدىغان ئىش بولسا ياردىمىمنى ئايىمايمەن، ئۇلارمۇ مېنىڭ ئىشىم چىققاندا قاراپ تۇرمايدۇ، – دېدى يۈ شۆرەن.
</S>
<S ID=47194>
    شۇنداق، بىز يۈ ئۇستامغا قوي سويۇپ بېرىمىز، باغ پەرۋىشىگە قارىشىپ بېرىمىز.
</S>
<S ID=47195>
قوشنا – قولۇم دېگەن مۇشۇنداق بىر – بىرىمىزگە ياردەم بېرىپ ئۆتمىسەك، توزۇپ كېتىدىغان گەپ، دېدى قالغانلار ئۇنىڭ گېپىنى قۇۋۋەتلەپ.
</S>
<S ID=47196>
    ‹‹ئەل ساڭا غۇنچە تۇتسا، سەن ئەلگە گۈلدەستە تۇت››
</S>
<S ID=47197>
    يۈ شۆرەن كىچىكىدىنلا ئۇيغۇرلارنىڭ ناخشا – ئۇسسۇلىغا قىزىقىدىكەن، قولۇم – قوشنىلار ئۇنىڭ ئۇيغۇرچە ناخشا ئېيتالايدىغانلىقىنى بىلسىمۇ، ئەمما قومۇل مۇقاملىرىنى ۋايىغا يەتكۈزۈپ ئېيتىدىغانلىقىنى تېخى بۇلتۇر ئۇقۇپتۇ.
</S>
<S ID=47198>
    -يۈ ئۇستامنىڭ مۇقامنى ياخشى ئېيتالايدىغانلىقىنى ئىلگىرى جىق ئادەم ئۇقمايتتى، بۇلتۇر ئاڭلاپ ھەيران بولۇپ، ئۇنى ماختىشىپ كەتتى، – دېدى كۆپچىلىك بەس – بەستە.
</S>
<S ID=47199>
    -ئۆيدە ئانچە – مۇنچە غىڭشىپ يۈرۈپ ئۆگىنىۋالغان،- دېدى يۈ شۆرەن سەل تارتىنىپ، -بۇلتۇر قارادۆۋە بازىرىدا سەنئەت كېچىلىكى ئۆتكۈزۈلدى، مەنمۇ نومۇر ئورۇنلايدىغان بولۇپ قېلىپ، قومۇل مۇقامىنى ئېيتقانىدىم.
</S>
<S ID=47200>
    بوستان كەنتىدىكىلەر سەنئەتخۇمار خەلق.
</S>
<S ID=47201>
كەنتتىكىلەرنىڭ ناخشىسىنى ئاڭلاپ چوڭ بولغان يۈ شۆرەن ئۇيغۇر ناخشا – مۇزىكىسىغا خېلى بۇرۇنلا ئىشتىياق باغلىغانىكەن، ئۇ كەنتتىكى سازەندىلەردىن داپ چېلىشنى، ئۇيغۇرچە ناخشا ئېيتىشنى ئۆگىنىپتۇ، ھازىر كەنتتە ئۆتكۈزۈلىدىغان توي، مەشرەپلەردە ناخشا ئېيتىدىكەن، ئۆزىمۇ پات – پات ئۆيىدە مەشرەپ ئۇيۇشتۇرىدىكەن.
</S>
<S ID=47202>
يۈ شۆرەننىڭ ئېيتىشىچە، مەھەللىدىكى قادىر ئابلېلىم ئۇنىڭ باشلانغۇچتىكى ساۋاقدىشى بولۇپ، ئۇنىڭغا قومۇل غېجىكىنى چېلىشنى ئۆگەتكەن ئىكەن.
</S>
<S ID=47203>
    بوستان كەنتىدە تۇرۇۋاتقىنىمغا 58 يىلدىن ئاشتى، ئىناقلىقنىڭ تۇرمۇشىمىزغا سىڭىپ كەتكەنلىكىنى چوڭقۇر ھېس قىلىمەن.
</S>
<S ID=47204>
ئۇيغۇرلار ئىنتايىن دوستانە مىللەت، ئۇيغۇرلاردا ‹‹ئەل ساڭا غۇنچە تۇتسا، سەن ئەلگە گۈلدەستە تۇت›› دېگەن گەپ بار.
</S>
<S ID=47205>
مەن ئەمگەكچان، ئاق كۆڭۈل، كەڭ قورساق ئۇيغۇرلار بىلەن بىللە ياشاپ، بىللە ئەمگەك قىلىپ، جاپالىق كۈنلەردە بىر – بىرىمىزگە يار – يۆلەك بولدۇق، ياخشى كۈنلەردە بىر – بىرىمىزنى ئۇنتۇپ قالمىدۇق.
</S>
<S ID=47206>
    يۈ شۆرەن بۇلتۇر قومۇل شەھىرى بويىچە ‹‹مىللەتلەر ئىتتىپاقلىقىدىكى ئىلغار شەخس››، ئۇنىڭ ئائىلىسى ‹‹مىللەتلەر ئىتتىپاقلىقى تەربىيەسى ئائىلىسى›› بولۇپ باھالىنىپتۇ.
</S>
<S ID=47207>
شۇنىڭدىن بۇيان ئۇ تەكلىپ بىلەن لېكسىيە سۆزلەش ئۆمىكىگە قاتنىشىپ، قومۇل، ئۈرۈمچى قاتارلىق جايلاردا بىر نەچچە مەيدان مىللەتلەر ئىتتىپاقلىقى ھەققىدە ئۆز ئەمەلىيىتىگە بىرلەشتۈرۈپ لېكسىيە سۆزلەپتۇ.
</S>
</TEXT>
/BODY
/DOC