<DOC>
<DOCID>TIANSHAN.544017</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-25 11:23:36</DATE>
</HEADER>
<BODY>
<HEADLINE>
<S ID=42880>
پەخىرلىك دىرېكتور پاتىگۈل
</S>
</HEADLINE>
<TEXT>
<S ID=42881>
   ــ قاراڭلار، ساھىبخاننىڭ مۇراسىم كىيىمى ئەجەبمۇ چىرايلىقكەن.
</S>
<S ID=42882>
   ــ مەنمۇ دەي دەپ تۇراتتىم.
</S>
<S ID=42883>
بۈگۈن ئايال ساھىبخاننىڭ مۇراسىم كىيىمى ھەممىلا ئادەمگە ياراپ كەتتى.
</S>
<S ID=42884>
دېمىسىمۇ بەكلا يارىشىملىق، پاسونىمۇ ئۆزگىچە ئىكەن.
</S>
<S ID=42885>
   ــ ئاڭلىسام ساھىبخاننىڭ مۇراسىم كىيىمىنى ‹‹زەرشان›› تىككۈچىلىك شىركىتى دىكى پاتىگۈل خانىم تىكىپتۇدەك...
</S>
<S ID=42886>
   مەرىكىدە ئاڭلىغىنىم بويىچە بىر نەچچە كۈندىن كېيىن قىزىقىش ئىلكىدە پاتىگۈل خانىمنىڭ ئاقسۇ شەھىرىنىڭ لەڭگەر كوچا باشقارمىسى ئالغا مەھەللىسىگە جايلاشقان ‹‹زەرشان›› كىيىم – كېچەك سودا چەكلىك مەسئۇلىيەت شىركىتىگە باردىم.
</S>
<S ID=42887>
ئىشىكتىن كىرىشىمگىلا كارىدورنىڭ ئىككى تەرىپىدىكى مودېللارغا كىيگۈزۈلگەن بىر – بىرىدىن چىرايلىق كىيىملەر دىققىتىمنى تارتتى.
</S>
<S ID=42888>
تىككۈچىلىك سېخىدا 40 ياشلار چامىسىدىكى بىر ئايال خېرىدارلارنىڭ بويىنى ئۆلچەۋاتقان بولۇپ، ئۇ دەل شىركەت دىرېكتورى پاتىگۈل ھوشۇر ئىكەن.
</S>
<S ID=42889>
   پاتىگۈل ھوشۇر تولۇقسىزنى پۈتكۈزگەندىن كېيىن تىككۈچىلىككە شاگىرتلىققا كىردى.
</S>
<S ID=42890>
ئۇستىسىدىن ئۈچ يىل ماھارەت ئۆگىنىپ ھۈنەرگە پىشقاندىن كېيىن دۇكان ئايرىپ، 2002 – يىلى ‹‹شاڭلۇڭ›› سودا شەھەرچىسىدە ئۆز ئالدىغا تىككۈچىلىك دۇكىنى ئېچىپ، رەخت سېتىش بىلەن تىككۈچىلىكنى بىرلەشتۈرۈشتەك تىجارەت يولىغا ماڭدى.
</S>
<S ID=42891>
پاتىگۈل ئەينى چاغدىكى ئىشلارنى ئەسلەپ مۇنداق دېدى: تىككۈچىلىككە ئىشتىياق باغلىغىنىم ئۈچۈن ئەينى چاغدا مەيلى مۇرەككەپ، قول تۇتىدىغان، ۋاقىت كېتىدىغان مۇراسىم كىيىملىرى بولسۇن ياكى ئادەتتىكى خىزمەت فورمىسى، تۇرمۇش كىيىملىرى بولسۇن ھەممىسىنى كۆڭۈل قويۇپ تىكتىم، خېرىدارلارنىڭ ئېھتىياجىنى قاندۇرۇش ئۈچۈن ھېيت – بايرام، دەم ئېلىش كۈنلىرىمۇ دەم ئالماي ئىشلىدىم.
</S>
<S ID=42892>
ھەر قېتىم مېنىڭ قولۇمدىن پۈتكەن يارىشىملىق كىيىملەرنى كىيگەن خېرىدارلىرىمنىڭ رازىمەنلىك كۈلكىسىنى كۆرگىنىمدە تارتقان جاپالىرىمنى ئۇنتۇپلا كېتەتتىم.
</S>
<S ID=42893>
   پاتىگۈل ھوشۇر ئون يىلغا يېقىن جاپالىق تىرىشىش ئارقىلىق پۇل تېپىش بىلەن بىللە قىممەتلىك تەجرىبىلەرگىمۇ ئىگە بولدى.
</S>
<S ID=42894>
2013 – يىلىغا كەلگەندە خېرىدارلىرىمۇ، ئۇنىڭدىن ھۈنەر ئۆگىنىشكە شاگىرتلىققا كىرىدىغانلارمۇ كۆپىيىپ دۇكان كىچىكلىك قىلىپ قالدى، شۇنىڭ بىلەن ئۇنىڭ كاللىسىغا چوڭراق بىر ئىش قىلىش شىركەت قۇرۇش ئويى كىردى.
</S>
<S ID=42895>
مەلۇم مەزگىل تەييارلىق كۆرۈش ئارقىلىق 2014 – يىلى 4 – ئايدا ‹‹زەرشان›› كىيىم – كېچەك سودا چەكلىك مەسئۇلىيەت شىركىتى ۋە شىركەت قارىمىقىدا ‹‹زەرشان›› كىيىم – كېچەك كەسپىي تەربىيەلەش مەركىزىنى قۇردى.
</S>
<S ID=42896>
شىركەت قۇرۇلغان دەسلەپكى مەزگىللەردە مودا كىيىملەرنى لايىھەلەش ۋە تىكىش، مۇراسىم كىيىملىرى، مەكتەپ، ئاشخانا، شىركەتلەرنىڭ خىزمەت فورمىسىنى تىكىشنى ئاساس قىلدى.
</S>
<S ID=42897>
تەربىيەلەش مەركىزى تىككۈچىلىك كەسپىگە قىزىقىدىغان، لېكىن ئىقتىسادىي قىيىنچىلىق سەۋەبىدىن تىككۈچىلىكنى ئۆگىنىش پۇرسىتىگە ئېرىشەلمىگەن ياشلارنى لايىھەلەش، كېسىش، تىكىش كەسىپلىرى بويىچە يىل بويى ھەقسىز تەربىيەلەپ، ئۇلارنىڭ ئۆز ئارزۇسىنى رېئاللىققا ئايلاندۇرۇشىغا پۇرسەت يارىتىپ بەردى.
</S>
<S ID=42898>
شىركەت تەكلىپ قىلغان ئوقۇتقۇچىلار كەسىپكە پۇختا، ئوقۇغۇچىلارغا ھەقىقىي ماھارەت ئۆگىتىشنى مەقسەت قىلغانلىقى ئۈچۈن شىركەتنىڭ نامى يىراق – يېقىنغا تارقىلىپ، ۋىلايەت دائىرىسىدىنلا ئەمەس، قەشقەر قاتارلىق جايلاردىنمۇ ھۈنەر ئۆگەنگىلى كېلىدىغانلار كۆپەيدى.
</S>
<S ID=42899>
تەربىيەلەش مەركىزى ھەر يىلى ئوتتۇرا ھېساب بىلەن 35 كىشىگە ھۈنەر ئۆگىتىپ، ئۆزى دۇكان ئېچىشقا قۇربى يەتمىگەنلەرنى ئىشقا ئېلىپ، ئۇلارنىڭ قىيىنچىلىقىنى ھەل قىلدى.
</S>
<S ID=42900>
   شىركەت قۇرۇلغىنىغا ئانچە ئۇزاق بولمىغان بولسىمۇ، پاتىگۈل ۋە شىركەتتىكى خادىملارنىڭ تىرىشچانلىقى بىلەن بۈگۈنكى كۈندە تەرەققىي قىلىپ 1 مىليون يۈەن مۇقىم مۈلۈككە، 1600 كىۋادرات مېتىر كۆلەمدىكى ئىشخانا ۋە ئىشلەپچىقىرىش سېخىغا ئىگە مۇنتىزم كارخانىغا ئايلاندى، ھازىرغىچە 200دىن ئارتۇق شاگىرت تەربىيەلىدى، 12 كىشىنى شىركەتكە مۇقىم ئىشقا ئورۇنلاشتۇردى، شىركەت يىلدا 10 مىڭ قۇر كىيىم تىكەلەيدىغان تەربىيەلەش، پىراكتىكا قىلىش، ئىشقا ئورۇنلاشتۇرۇش، سېتىش بىر گەۋدىلەشكەن كارخانىغا ئايلىنىپ ھاياتىي كۈچكە تولدى.
</S>
</TEXT>
/BODY
/DOC