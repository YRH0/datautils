<DOC>
<DOCID>TIANSHAN.531077</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-06-28 12:54:58</DATE>
</HEADER>
<BODY>
<HEADLINE>
<S ID=31617>
ئارشاڭ ناھىيەسى پۇراقلىق رەيھان تېرىقچىلىقىنى ئومۇملاشتۇردى
</S>
</HEADLINE>
<TEXT>
<S ID=31618>
   ئابدۇغېنى ھاجىيۇپ خەۋەر قىلىدۇ. ئارشاڭ ناھىيەسىنىڭ ئاڭگىلىگ بازىرىدىكى چيۇ چياڭ مۇنداق دېدى: مەن بۇلتۇردىن باشلاپ پۇراقلىق رەيھاننى تېرىشقا باشلىغانىدىم، ئۇنىڭ پايدىسى ياخشى بولدى. مۇتەخەسسىسلەر يېتەكچىلىك قىلغاچقا، پۇراقلىق رەيھاننىڭ ھوسۇلى يامان ئەمەس بولدى، بۇ يىل يەنە 300 مودىن كۆپرەك يەرگە پۇراقلىق رەيھان تېرىدىم.
</S>
<S ID=31619>
   پۇراقلىق رەيھان تېرىقچىلىقىنى ئومۇملاشتۇرۇش ئارشاڭ ناھىيەسىنىڭ دېھقانلارنىڭ كىرىمىنى ئاشۇرۇش يوللىرىنى كېڭەيتىشتە قوللانغان تەدبىرلىرىنىڭ بىرى. بۇ ناھىيە 2012 – يىلى سودىگەر ۋە مەبلەغ جەلپ قىلىش يولى بىلەن ۋۇخەن ‹‹ھازىرقى زامان›› گۇرۇھىنى جەلپ قىلىپ، ئاڭگىلىگ خۇش پۇراق ماتېرىياللار پاي چەكلىك مەسئۇلىيەت شىركىتىنى قۇردى. شىركەت كۆپ قېتىم ئەمەلىي تەكشۈرۈپ تەتقىق قىلىپ، بۇ بازاردا ئۈستقۇددۇس، ئەتىرگۈل، يالپۇز قاتارلىق كۆپ خىل زىرائەتنى سىناق تەرىقىسىدە تېرىدى، ئاخىرىدا ھەممە جايدا خۇش پۇرىقى چىقىپ تۇرىدىغان زىرائەت پۇراقلىق رەيھاننى تاللىدى. بۇلتۇر ئاڭگىلىگ خۇش پۇراق ماتېرىياللار پاي چەكلىك شىركىتى ‹‹شىركەت+دېھقان›› زاكاز تېرىقچىلىق ئەندىزىسىنى قوللىنىپ، پۇراقلىق رەيھاننىڭ تېرىلغۇ كۆلىمىنى 3000 مودىن ئاشۇردى. بۇ يىل شىركەت مۇلازىمەتنى كۈچەيتكەچكە، دېھقانلارنىڭ پۇراقلىق رەيھان تېرىش ئاكتىپلىقى يۇقىرى بولۇپ، ناھىيە بويىچە تېرىلغان پۇراقلىق رەيھاننىڭ كۆلىمى 9200 مودىن ئاشتى.
</S>
<S ID=31620>
   ناھىيەلىك دېھقانچىلىق ئىدارىسىنىڭ باشلىقى تاڭ خەنخۇا مۇنداق دېدى: پۇراقلىق رەيھان تېرىقچىلىقى دېھقانلارنىڭ كىرىمىنى ئاشۇرۇپلا قالماي، پۇراقلىق رەيھاننى ئۆستۈرۈش ۋە پىششىقلاش جەريانىدا يەنە ئېشىنچا ئەمگەكچىلەر ئىشقا ئورۇنلاشتۇرۇلدى. پۇراقلىق رەيھان چېچەكلىگەن مەزگىلدە يەنە ئۆزگىچە بىر مەنزىرە پەيدا بولۇپ، يېزا ئىگىلىكى بىلەن ساياھەتچىلىكنىڭ يۇغۇرۇلما تەرەققىياتىنى ئىلگىرى سۈرۈشكە تۈرتكە بولدى.
</S>
</TEXT>
/BODY
/DOC