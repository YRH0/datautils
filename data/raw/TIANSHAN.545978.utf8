<DOC>
<DOCID>TIANSHAN.545978</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-09-01 13:11:33</DATE>
</HEADER>
<BODY>
<HEADLINE>
<S ID=45043>
ئاۋات ناھىيەسىدە كۆلەملەشكەن گۆش توشقىنى كەسپىي تەرەققىيات بازىسى قۇرۇش تۈرىگە كېلىشىم ئىمزالاش مۇراسىمى ئۆتكۈزۈلدى
</S>
</HEADLINE>
<TEXT>
<S ID=45044>
   شەندۇڭ جۇڭلياڭ يېزا ئىگىلىك تەرەققىيات چەكلىك مەسئۇلىيەت شىركىتى 400 مىليون يۈەن مەبلەغ سالىدىغان ئاۋات ناھىيەسىدە كۆلەملەشكەن گۆش توشقىنى كەسپىي تەرەققىيات بازىسى قۇرۇش تۈرىگە 29-ئاۋغۇست كېلىشىم ئىمزالاش مۇراسىمى ئۆتكۈزۈلدى.
</S>
<S ID=45045>
گۆش توشقىنى كەسپىي تەرەققىيات تۈرى ــ بېقىپ كۆپەيتىش، ئىشلەپچىقىرىش، سېتىش بىر گەۋدىلەشكەن ئۇنىۋىرسال تۈر بۇلۇپ، بۇ تۈرنىڭ يولغا قويۇلۇشى ــ ئاۋات ناھىيەسىدىكى يېزا ئېشىنچا ئەمگەكچىلىرىنىڭ ئىشقا ئورۇنلىشىشى ۋە كەسپىي جەمئىيەتنىڭ تەرەققىياتىغا قاتنىشىشىنى ئۈنۈملۈك ئىلگىرى سۈرۈش ھەمدە نامراتلارنى دەل جايىدا يۆلەش ئۆتكىلىگە ھۇجۇم قىلىش قەدىمىنى تېزلىتىپ، نامرات ئائىلىلەرنىڭ كىرىمىنى ئاشۇرۇپ، بالدۇرراق نامراتلىقتىن قۇتۇلۇپ، تۇرمۇش سەۋىيەسىنى يۇقىرى كۆتۈرۈشتە تۈرتكىلىك رول ئوينايدۇ.
</S>
<S ID=45046>
   بۇ زور سوممىلىق تۈرنى ئاۋات ناھىيەسى تەبىئىي ئەۋزەللىكىنى ئىقتىسادىي ئەۋزەللىككە ئايلاندۇرۇش ئەندىزىسى ئارقىلىق نامراتلارنى دەل جايىدا يۆلەش خىزمىتىدە ئەمەلىي ئۈنۈمگە ئېرىشىشتىكى ئۇزاق مۇددەتلىك ئۈنۈم يارىتىش ئىقتىدارى بار مۇھىم تۈر قاتارىدا ئەستايىدىل پىلانلاپ، بۇ يىلنىڭ بېشىدا سودىگەر چاقىرىش ئارقىلىق جەلپ قىلغان. ئىگىلىنىشىچە، تۈر قۇرۇلۇشى ئۈچ باسقۇچقا بۆلۈپ ئېلىپ بېرىلىدىغان بولۇپ، بىرىنچى باسقۇچتا 20 مىليون يۈەن مەبلەغ سېلىنىپ، مەخسۇس توشقان بېقىش مەيدانى قۇرۇلۇپ، 600 دانە ئەلا سورتلۇق توشقان كىرگۈزۈلىدىكەن.
</S>
<S ID=45047>
ئىككىنچى باسقۇچتا 130 مىليون يۈەن مەبلەغ سېلىنىپ، ئۆلچەملىك ئىشلەپچىقىرىش لىنىيەسى قۇرۇلىدىكەن، ئۈچىنچى باسقۇچتا 250 مىليون يۈەن مەبلەغ سېلىنىپ، ئۆلچەملىك گۆش توشقىنىنى پىششىقلاپ ئىشلەش لىنىيەسى ھەمدە سويۇش مەيدانى قۇرۇلىدىكەن، بۇ جەرياندا توشقان ئومۇمىي سانى 50 مىڭغا يەتكۈزۈلىدىكەن.
</S>
<S ID=45048>
دېھقانلار كارخانىنى ھەقلىق ھالدا توشقان بىلەن تەمىنلەشكە كاپالەتلىك قىلىدىكەن، كارخانا دېھقانلارنى توشقان بىقىش تىخنىكىسى، يەم- خەشەك ئۇرۇقى بىلەن ھەقسىز تەمىنلەپ، زاكازلىق يىغىۋىلىشنى يولغا قۇيۇپ، گۆش توشقىنىنى پىششىقلاپ ئىشلەش لىنىيەسى بويىچە كەسىپلەشكەن تەرەققىياتنى ئىشقا ئاشۇرىدىكەن.
</S>
<S ID=45049>
تەخمىنەن ئىككى يىل ئىچىدە ئاۋات ناھىيەسىدە ئوبوروت زاۋۇتى، قۇشخانا ۋە گۆش توشقىنىنى پىششىقلاپ ئىشلەش لىنىيەسى بەرپا قىلىنىپ، «كارخانا + دىھقانلار ئائىلىسى+ بازا» ئەندىزىسى يولغا قويۇلىدىكەن.
</S>
</TEXT>
/BODY
/DOC