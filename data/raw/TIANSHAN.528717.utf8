<DOC>
<DOCID>TIANSHAN.528717</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-17 12:19:42</DATE>
</HEADER>
<BODY>
<HEADLINE>
<S ID=30738>
قىيىن ئىش يوق ئالەمدە، ئىرادىلىك ئادەمگە
</S>
</HEADLINE>
<TEXT>
<S ID=30739>
 ئابلىمىت ئابدۇكېرىم
</S>
<S ID=30740>
   ‹‹شازادەم، سىز مېيىپ ئەمەس›› ناملىق زىيارەت خاتىرىسىنى تەھرىرلەشتىن بۇرۇن كەسپىي ئادىتىم بويىچە ئوقۇپ چىقتىم، ئوقۇپ بولۇپ شازادەمنىڭ بەش يېشىدا كېسەللىك سەۋەبلىك بويى ئۆسۈشتىن توختاپ قالغانلىقى، ھازىر بويىنىڭ ئىش ئۈستىلىدىن سەللا ئېگىزلىكى، تۇرقىنىڭ ۋىجىكلىكىنى، شۇنداق بولسىمۇ ئۆزىنى جىسمانىي جەھەتتە بېجىرىم، دەپ ئويلاپ سۇنماس ئىرادە، تەۋرەنمەس روھ بىلەن نەچچە يىل جاپالىق تىرىشىش ئارقىلىق ئىگىلىك تىكلەپ، بەش ئەزاسى ساغلام كىشىلەرنىڭ ئۆگىنىش ئۈلگىسىگە ئايلانغانلىقىدىن تەسىرلەندىم. جەمئىيىتىمىزدىكى بەش ئەزاسى بېجىرىم، قانداق ھۈنەر – كەسىپ بىلەن شۇغۇللىنىمەن دېسە پايدىلىق شارائىتقا، ئېتىبارلىق سىياسەتنىڭ قوللىشىغا ئېرىشەلەيدىغانلىقىنى بىلىپ تۇرۇپمۇ ‹‹ئۈجمە پىش، ئاغزىمغا چۈش›› دەپ تىرىكتاپلىقتا ياشاۋاتقان بىر قىسىم ياشلارنى ئويلاپ خىيالغا كەتتىم. كۆز ئالدىمدا بۇلتۇر ئىدارىمىزدىن ‹‹ئۈچ ئەل›› خىزمىتى بىلەن كەنتكە چۈشكەن كادىرلار قاتارىدا پەيزاۋات ناھىيەسىنىڭ جامباز بېزا قەدەمجاي كەنتىدە بىر يىل تۇرۇش جەريانىدا كەنتتە بىز دائىم كۆرۈپ تۇرىدىغان بەزى ياشلار شازادەم بىلەن سېلىشتۇرما بولۇۋاتاتتى. بىز تۇرغان كەنتتە 2700 دىن ئارتۇق ئاھالە بولۇپ، ياشلار بىر قەدەر كۆپ ئىدى. بىز بارغاندىن كېيىن كۇرس تەشكىللەپ، سۆھبەتلىشىپ يول كۆرسىتىشىمىز بىلەن كەنتتىكى ياشلارنىڭ كۆپ قىسمى كەنتنىڭ ناھىيە بازىرىغا قوشنا بولۇشتەك ئەۋزەللىكىگە تايىنىپ، ناھىيە بازىرىدا ئىشلەمچىلىك قىلىپ، ئاشخانا ئېچىپ، كۆكتات، مېۋە – چىۋە تىجارىتى بىلەن شۇغۇللىنىپ تۇرمۇشىنى ياخشىلاشقا يۈزلەندى. لېكىن بەزى ياشلار كەنتنىڭ قولايلىق دۇكىنىدا (ياتاق قورۇيىمىزغا تام قوشنا) ئەتىگەندىلا قارتا ئويناشنى باشلىسا، كەچ سائەت 10، 11لاردا دۇكان تاقالغاندا ئاندىن ئۆيلىرىگە قايتىدىغانلىقىنى كۆرۈپ، ئۇلارغا دەسلەپتە ئىش تېپىپ ئىشلەپ، ئائىلىسىنىڭ يۈكىنى يېنىكلىتىش توغرىسىدا تەربىيە بەرسەك، ئۇلار: ‹‹قىلىدىغان ئىش يوق، شۇڭا ئويناپ كۈن ئۆتكۈزۈۋاتىمىز...›› دېدى. شۇنىڭ بىلەن بىز ناھىيەدىكى زاۋۇت، شىركەتلەردىن ئىش ئۇقۇشۇپ بەرسەك، نەچچە كۈن ئىشلەپلا قايتىپ كېلىشتى. سەۋەبىنى سورىساق: ‹‹ئىش بەك ئېغىركەن، مەينەتكەن، ئىش ھەققى تۆۋەنكەن...›› دېگەندەك باھانىلەرنى كۆرسىتىشتى. ئاتا – ئانىلىرى بىلەن ئەھۋاللاشساق، ئۇلار: ‹‹بىزمۇ نەسىھەت قىلدۇق، دېمىگەن گېپىمىز قالمىدى، ھازىرقى بالىلار جاپا چېكىشنى خالىمايدىكەن، ئۆيلەپ قويساق خوتۇن – بالىلىرىنى بېقىش ئۈچۈن بولسىمۇ بىرەر ئىشنىڭ پېشىنى تۇتۇپ قالسا ئەجەب ئەمەس، – دەپ تويىنىمۇ قىلىپ قويدۇق. ئەمما بۇنىڭمۇ پايدىسى بولمىدى، يەنىلا بۇرۇنقىدەك داپ تاراڭلىغان، ئېشەك ھاڭرىغان يەرلەردە يۈرۈپ، بىر موچەن تېپىشنى ئويلاپ باقمىدى...›› دەپ بالىلىرىنىڭ ئۈستىدىن داتلاپ بېرىشتى. بىز ئۇ ياشلار بىلەن ئۇچرىشىپ قالساق سالامنىڭ چوڭىنى قىلىپ ئالدىمىزغا كېلىدۇ، ئېپىنى تېپىپ چىرايلىق نەسىھەت قىلساق، يا ھە، يا ياق دېمەي، قۇلىقىنى يوپۇرۇپ جىملا تۇرىدۇ. ئۇلارنىڭ ئائىلىسى نامرات بولغاچقا، ئۇلارمۇ ئاتا – ئانىلىرى قاتارىدا تۆۋەن كاپالەت پۇلى ئېلىپ، ئاشۇ ئايدا بىر تارقىتىلىدىغان ئازغىنا پۇلغا تايىنىپ ئويۇنىنى ئويناپ يۈرۈۋېرىدۇ. بىلمەيدىغان كىشىلەر ئۇلارنىڭ شۇنداق كېلىشكەن، چىرايلىقلىقىغا، چاچلىرىنى شەھەر ياشلىرىدەك مودا ياسىتىپ، ئىشتانغا پىچاقنىڭ بىسىدەك قىر چىقىرىپ كىيىپ، ئاپئاق كۆڭلەكلەرنى كىيىپ، ئايىغىنى پارقىرىتىپ يۈرۈشلىرىگە قاراپ ئالىي مەكتەپتە ئوقۇيدىغان، ئىشخانىدا ئولتۇرۇپ خىزمەت قىلىدىغان ياكى تىجارەت بىلەن شۇغۇللىنىدىغان ئېسىلزادىلەر بولۇشى مۇمكىن، دەپ ئويلاپ قېلىشى مۇمكىن ئىدى. ئەمەلىيەتتە ئۇلار مەكتەپتە تۈزۈك ئوقۇماي، غايىسىز، ئەمگەك بىلەن خۇشى يوق، ئاتا – ئانىسىغا مېھرى يوق، تۇرمۇشتا نىشانى يوق، قۇرۇق سۆلەت ئاق نانچىلار بولۇپ، مېنىڭ نەزەرىمدە ئۇلار ئاتا – ئانىسىغىلا ئەمەس، جەمئىيەت ئۈچۈنمۇ بىر يۈك بولۇپ ياشاۋاتقان ‹‹مېيىپلەر›› ئىدى...
</S>
<S ID=30741>
   مەن ئۇلارنى مېيىپ بولسىمۇ چېھرىدىن ئۈمىدۋارلىق نۇرى چاقناپ تۇرىدىغان، ئاجىز جىسمى غايىۋانە غەيرەت – شىجائەتنىڭ تۈرتكىسىدە مەغرۇر كۆرۈنىدىغان، ئۆزىنىڭ مېيىپلىكىگە تەن بەرمەي، ئاتا – ئانىسىنىڭ قولىغا قاراپ ياشاشنى نومۇس دەپ بىلىپ، ھۈنەر ئۆگىنىش ئۈچۈن زور تىرىشچانلىق كۆرسىتىپ، مۇشەققەتلەر ئۈستىدىن غالىب كېلىپ، ئاخىر قەلبىگە پۈككەن غايىسىنى ئەمەلگە ئاشۇرۇپ تىككۈچىلىك، كەشتىچىلىك ھەمكارلىق كوپىراتىپى قۇرۇپ، ئەمەلىي ھەرىكىتى ئارقىلىق ‹‹قىيىن ئىش يوق ئالەمدە، ئىرادىلىك ئادەمگە›› دېگەن ھېكمەتنى ئىسپاتلىغان شازادەم رېھىمغا سېلىشتۇرغىنىمدا، كۆز ئالدىمدا: ئاشۇ كېلىشكەن، بەش ئەزاسى ساق، بەستىدىن كۈچ – قۇۋۋەت ئۇرغۇپ تۇرسىمۇ، روھىي دۇنياسىنى قاششاقلىق، ھۇرۇنلۇق، غەپلەت چىرمىۋالغان، قەلبىدە بېقىپ چوڭ قىلغان ئاتا – ئانىسىغا، شۇنداقلا، دۇرۇس يولدا مېڭىپ، ھالال ئەمگىكىگە تايىنىپ نامراتلىق قالپىقىنى چۆرۈپ تاشلاشقا ئىلھاملاندۇرۇپ ئېتىبارلىق سىياسەتلەرنى تۈزۈپ، ھەر جەھەتتىن قوللاپ، مەدەت بېرىۋاتقان پارتىيە – ھۆكۈمەتكە، بەختىيار زامانغا ئازراقمۇ مىننەتدارلىق تۇيغۇسى يوق نادان ياشلارنىڭ سىيماسى كىچىكلەپ، قۇرتقا ئايلىنىپ قېلىۋاتاتتى. شازادەم بولسا ۋىجىك بەستى تاغدەك زورايغان، قوللىرى ئايغا، قۇياشقا سوزۇلغان ھالدا، نۇرانە ئىقبالنىڭ ئىشىكىنى چېكىۋاتقاندەك زاھىر بولماقتا ئىدى...
</S>
<S ID=30742>
‏
</S>
</TEXT>
/BODY
/DOC