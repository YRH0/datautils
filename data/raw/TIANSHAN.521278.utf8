<DOC>
<DOCID>TIANSHAN.521278</DOCID>
<HEADER>
<CLASS>شىنجاڭ</CLASS>
<DATE>2016-05-05 11:53:06</DATE>
</HEADER>
<BODY>
<HEADLINE>
<S ID=27119>
تارباغاتاي ۋىلايىتىدە مىللەتلەر ئىتتىپاقلىقى گۈلى پورەكلەپ ئېچىلماقتا
</S>
</HEADLINE>
<TEXT>
<S ID=27120>
  لى دۇڭمېي، ياڭ شۇخەن خەۋەر قىلىدۇ: بارلىق تېغى 4 – ئاينىڭ ئاخىرىلىرىدا ساپسېرىق ئېچىلغان نۇرۇزگۈلى بىلەن ئاجايىپ گۈزەل تۈس ئالىدۇ؛ ماي ئېيى كىرىشى بىلەن ياۋا چوغلۇق، بادام، ئۆرۈك چېچىكىمۇ بەس – بەستە ئېچىلىدۇ. تارباغاتاي ۋىلايىتىدە دائىم ئېچىلىپ تۇرىدىغان يەنە بىر خىل گۈل بار، ئۇ بولسىمۇ ھەر مىللەت خەلقنى تەڭ ياشاپ ئۆزئارا ياردەم بېرىشكە، ئېجىل – ئىناق ئۆتۈشكە ئۈندەيدىغان مىللەتلەر ئىتتىپاقلىقى گۈلىدۇر.
</S>
<S ID=27121>
   چۆچەك شەھىرىنىڭ قارادۆڭ مەھەللىسىدىكى 80 ياشلىق موماي تۇخان جىلىل 4 – ئاينىڭ 20 – كۈنى مەھەللە كادىرى مەرھابا قۇرباننىڭ ئىشىكتىن كىرگەنلىكىنى كۆرۈپلا ئۇنى تارتىپ ئۇسسۇل ئويناپ كەتتى. تۇخان موماينىڭ ئىككى ئوغلى بولۇپ، بىرى ئۇزاقتىن بۇيان ئورۇن تۇتۇپ يېتىپ قالغان، يەنە بىرى ئېغىر ئەمگەك قىلالمايدۇ، موماينىڭ ئايلىق كىرىمى ئاران 800 يۈەن، ئىككى ئوغلى ھەر ئايدا 350 يۈەندىن تۆۋەن تۇرمۇش كاپالەت پۇلى ئالىدۇ. شۇنداق بولسىمۇ، موماي ھەر ئايدا ئازغىنە تۇرمۇش پۇلىدىن 200 يۈەن ئاجرىتىپ باشقىلارغا ياردەم قىلىدۇ.
</S>
<S ID=27122>
   مەرھابا بىزگە: ‹‹بۇ كونا مەھەللىدە 14 مىللەت ئولتۇراقلاشقان، بۇرۇن يوللار بەك ئەسكى ئىدى، تۇرۇبا سۈيى بىلەن تەمىنلەشمۇ نورمال ئەمەس ئىدى. 2012 – يىلىدىن باشلاپ بۇ يەرنىڭ سۈيى راۋانلاشتى، ئاسفالت يول ياسالدى، زەيكەش چېپىلدى! تۇخان موماي ئۆزىگە ياردەم بەرگەن ھەربىر ناتونۇش كىشىنى &lt;خىزمەت ئەترىتىدىكىلەر&gt; دەپ ئاتايدۇ››، دېدى.
</S>
<S ID=27123>
   تۇخان موماي ئېرىشكەن غەمخورلۇق تارباغاتاي ۋىلايىتىدىكى مىللەتلەر ئىتتىپاقلىقى خىزمىتىنىڭ كارتىنىسى ھېسابلىنىدۇ، بۇ جايدا ياشاۋاتقان ھەر مىللەت ئامما ئۆزئارا ھۆرمەتلىشىپ، ئۆزئارا ياردەم بېرىشىدۇ ھەم پارتىيە ۋە ھۆكۈمەتنىڭ خەلق تۇرمۇشىغا قىلغان غەمخورلۇقىدىن بەھرىمەن بولىدۇ. كۆپ يىللاردىن بۇيان، تارباغاتاي ۋىلايىتى ئىقتىسادىي تەرەققىياتنى ئىلگىرى سۈرۈشنى باشتىن – ئاخىر مىللەتلەر ئىتتىپاقلىقىنىڭ ماددىي ئاساسى قىلىپ كەلدى. يېقىنقى ئىككى يىلدىن بۇيان، ۋىلايەت مالىيەسىدىن خەلق تۇرمۇشى تۈرلىرىگە قىلغان چىقىمى 10 مىليارد يۈەندىن ئېشىپ كەتتى، بۇ جامائەت مالىيە خامچوت چىقىمىنىڭ %75 ىدىن كۆپرەكىنى ئىگىلەيدۇ. پۈتۈن ۋىلايەتتىكى قازاق، خەنزۇ، ئۇيغۇر، خۇيزۇ، موڭغۇل قاتارلىق 29 مىللەت بىر نىيەت، بىر مەقسەتتە ياشايدۇ، خۇشاللىقتىمۇ، قايغۇدىمۇ بىللە بولىدۇ، ئۇلار مىللەتلەر ئىتتىپاق، ئىناق، ئارىلىشىپ ئۆتىدىغان تارىخنى ياراتتى ھەم ھازىرقى ياخشى ۋەزىيەتنى ساقلاپ كەلدى.
</S>
<S ID=27124>
   مىللەتلەر ئىتتىپاقلىقى بويىچە بەرپا قىلىش خىزمىتىدە، تارباغاتاي ۋىلايىتى 2015 – يىلىدىن بۇيان مىللەتلەر ئىتتىپاقلىقىغا دائىر ‹‹يەتتىنى ئىلگىرى سۈرۈش›› پائالىيىتىنى تەرتىپلىك قانات يايدۇرۇش بىلەن بىللە ‹‹ھۈجەيرە قۇرۇلۇشى››نى تېز يولغا قويۇپ، ئەل ئارىسىدىكى مىللەتلەر ئىتتىپاقلىقىدا بارلىققا كەلگەن ياخشى ئادەم ۋە ياخشى ئىشلارنى بايقاش ھەم تەشۋىق قىلىشقا ئەھمىيەت بېرىپ، ھەممە ئادەم قاتنىشىدىغان، ھەمكارلىشىپ ئورتاق بەرپا قىلىدىغان ياخشى كەيپىياتنى ياراتتى. مەدەنىيەتنى يېتەكچى قىلىشنىڭ رولىغا ئەھمىيەت بېرىپ، ھەر مىللەت خەلقنىڭ ئېسىل ئەنئەنىۋى مەدەنىيىتىنى زور كۈچ بىلەن قېزىپ، راۋاجلاندۇرۇپ ۋە ئەۋج ئالدۇرۇپ، ھەر مىللەت خەلقنىڭ تارباغاتاينى قىزغىن سۆيۈش ھېسسىياتىنى قوزغاپ، رۇس، تاتار قاتارلىق مىللەتلەرنىڭ مەدەنىيەت تەتقىقات جەمئىيىتى (ئىلمىي جەمئىيىتى)نى قۇرۇپ، ئەل ئارىسىدىن ئاز سانلىق مىللەتلەر ئەدەبىياتىغا دائىر 35 قەدىمىي كىتابنى يىغىپ توپلىدى، غەيرىي ماددىي مەدەنىيەت مىراسلىرىغا تەۋە 11 تۈرنى دۆلەت تەرىپىدىن قوغدىلىنىدىغان تۈرلەر مۇندەرىجىسىگە كىرگۈزدى.
</S>
<S ID=27125>
   ئاپتونوم رايونلۇق پارتكوم دائىمىي كومىتېتىنىڭ ئەزاسى، تارباغاتاي ۋىلايەتلىك پارتكومنىڭ شۇجىسى ئەركىنجان تۇراخۇن مۇنداق دېدى: ‹‹تارباغاتاي تارىختىن بۇيان كۆپ مەنبەلىك مەدەنىيەتكە ئىگە، كۆپ مىللەت ئولتۇراقلاشقان رايون، بۇ يەردىكى ھەر مىللەت خەلق تۈرلۈك مەدەنىيەتتىن ئۆزئارا زوقلىنىپ، سىغدۇرۇشچان بولۇپ، بىر – بىرىنى چۈشىنىشىپ كەلدى، كۆپ مەنبەلىك مەدەنىيەت بىر – بىرىگە سىڭىشىپ كەتكەن، بىز بۇنىڭغا ئۇزاق مۇددەت ۋارىسلىق قىلىشىمىز، ساقلىشىمىز ۋە ئۇنى راۋاجلاندۇرۇشىمىز كېرەك››.
</S>
</TEXT>
/BODY
/DOC