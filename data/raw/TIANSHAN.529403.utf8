<DOC>
<DOCID>TIANSHAN.529403</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-21 16:59:36</DATE>
</HEADER>
<BODY>
<HEADLINE>
<S ID=30967>
تاشيولچىدىن كەشپىياتچىغىچە
</S>
</HEADLINE>
<TEXT>
<S ID=30968>
   يېقىندا شىنجاڭ تېلېۋىزىيە ئىستانسىسىنىڭ ‹‹شېرىن چۈش›› پىروگراممىسىدا قاغىلىقتىن كەلگەن ئابلىز ئوبۇل ئۆزى تەتقىق قىلىپ ياسىغان، پاتېنت ھوقۇقىغا ئېرىشكەن كەشپىياتى ئاپتوماتىك ياڭاق قېقىش كالتىكىنى نامايان قىلىپ، كارخانىچىلار، تاماشىبىنلار ۋە كۆرۈرمەنلەرنىڭ يۇقىرى باھاسىغا ئېرىشتى.
</S>
<S ID=30969>
   كەشپىياتچى ئابلىز ئوبۇل پېنسىيەگە چىقىشتىن ئىلگىرى قاغىلىق تاشيول ئىدارىسىنىڭ ئالىي دەرىجىلىك ئىشچىسى بولۇپ، ئۆز خىزمىتىنى تىرىشىپ ئىشلىگەندىن سىرت، ياش ۋاقىتلىرىدىن تارتىپلا ئىشتىن سىرت قوشنىلىرىنىڭ رادىيو، ئۈنئالغۇ، تېلېۋىزورلىرىنى رېمونت قىلىپ بېرەتتى. ئۇ بىر ئىشقا قىزىقسا شۇ ئىشنى باشقا ئېلىپ چىقمىغىچە بولدى قىلمايدىغان، بەل قويۇۋەتمەيدىغان غەيرىتى بىلەن ئۆگەنگەن ھۈنەرلىرىنى يىلمۇ يىل مۇستەھكەملەپ باردى. ئۇ تاشيوللارنى ئاسفالتلاشتۇرۇشتا ئىشلىتىلىدىغان قاراماي ئېرىتىش ۋە ئارىلاشتۇرۇش ماشىنىسىنىڭ چوڭ، تەننەرخىنىڭ يۇقىرىلىقى، يۆتكەپ ئىشلىتىشكە ئەپسىزلىكىنى بايقاپ، ئۇدا بەش يىل قايتا – قايتا تەتقىق قىلىش ۋە سىناق قىلىش ئارقىلىق 1997 – يىلى ئۆزى كىچىك، ئىشلىتىشكە ئەپلىك، كىچىك دائىرىدىكى ئاسفالت يوللارنى رېمونت قىلىشقا ماس كېلىدىغان چاقلىق قاراماي ئېرىتىش ۋە ئارىلاشتۇرۇش ماشىنىسىنى ئۆزگەرتىپ ياساپ چىقتى ھەم 120 مىڭ يۈەن مەبلەغ سېلىپ بۇ ماشىنىدىن ئۈچنى ياساپ، قاغىلىق تاشيول باش ئۇچاستىكىسى ۋە قوشنا تاشيول ئاسراش ئورۇنلىرىغا يەتكۈزۈپ بەردى. ئۇ ئۆزگەرتىپ ياساپ چىققان بۇ ماشىنا نۇرغۇن چىقىمنى تېجەپلا قالماي، تاشيول ئاسراش قۇرۇلۇشىغىمۇ زور قولايلىق ئېلىپ كېلىپ، كەسىپداشلىرىنىڭ يۇقىرى باھاسىغا ئېرىشتى.
</S>
<S ID=30970>
   سانائەت ۋە بىناكارلىق قۇرۇلۇشىدا قولدا كۆتۈرۈپ ئىشلىتىلىدىغان ئەنئەنىۋى كەپشەرلەش قالپىقى ئاددىي، قوپال، ئىشلىتىشكە ئەپسىز، بىخەتەرلىك ئىقتىدارى تۆۋەن بولغاچقا 2003 – يىلى ئابلىز ئوبۇلدا ئىلغار، بىخەتەر، زامانىۋى كەپشەرلەش قالپىقى ياساش ئويى پەيدا بولدى. ئۇ ئىككى يىل ۋاقىت سەرپ قىلىپ قايتا – قايتا تەتقىق قىلىش ئارقىلىق 2005 – يىلى 2 – ئايدا ھەم بىخەتەرلىك قالپىقى، ھەم كەپشەرلەش قالپىقىنىڭ رولىنى ئۆتەيدىغان يېڭىچە كەپشەرلەش قالپىقىنى مۇۋەپپەقىيەتلىك ياساپ چىقتى. 2005 – يىلى 3 – ئايدا ئۇنىڭ بۇ كەشپىياتى مۇتەخەسسىسلەرنىڭ باھالىشى ئارقىلىق مۇشۇ ساھەدىكى بوشلۇقنى تولدۇردى، دەپ قارىلىپ، دۆلەتلىك يېڭى تېخنىكا پاتېنت ھوقۇقىغا ئېرىشتى.
</S>
<S ID=30971>
   ئابلىز ئوبۇل 2006 – يىلى پېنسىيەگە چىققاندىن كېيىنمۇ ئىزدىنىشىنى توختىتىپ قويمىدى. ئۇ قاغىلىق ناھىيەسىدە ياڭاق كۆپ چىقىدىغانلىقى، دېھقانلارنىڭ ھەر يىلى ياڭاق يىغىۋېلىشقا نۇرغۇن كۈچ ۋە ۋاقىت سەرپ قىلىدىغانلىقىنى كۆزدە تۇتۇپ، ئاپتوماتىك ياڭاق قېقىش ماشىنىسى ياساشنى كۆڭلىگە پۈكۈپ تەتقىقاتقا كىرىشىپ، قايتا – قايتا سىناق قىلىش ئارقىلىق 2014 – يىلى 11 – ئايدا باغۋەنچىلىكتە ئىشلىتىدىغان، بىخەتەر، ئۇزارتىپ – قىسقارتقىلى بولىدىغان، يەردە تۇرۇپ شاكاللىق مېۋىلىك دەرەخلەرنىڭ مېۋىسىنى قاققىلى بولىدىغان ئاپتوماتىك مېۋە قېقىش كالتىكى ياسىدى ھەم بۇ كەشپىياتى پاتېنت ھوقۇقىغا ئېرىشتى.
</S>
<S ID=30972>
   ئابلىز ئوبۇل كەشپىياتلىرىغا تايىنىپ پۇلمۇ، يۈزمۇ تاپتى، پۇل تاپقاندا ئەتراپىدىكى ياردەمگە موھتاج كىشىلەرنى ئۇنتۇمىدى. قولۇم – قوشنىلىرى ۋە خىزمەتداشلىرىنىڭ تېلېۋىزورلىرىنى 600 قېتىمدىن ئارتۇق ھەقسىز رېمونت قىلىپ بەردى، 5000 يۈەن نەق پۇل ۋە 200 خالتىدىن ئارتۇق ئۇن بىلەن نامراتلاردىن ھال سورىدى، 1800 يۈەنلىك ئاۋاز ياڭراتقۇنى قاغىلىق تاشيول ئىدارىسىنىڭ ئىشچى – خىزمەتچىلەر ئائىلىسىگە تەقدىم قىلدى. ياشلارغا ھەقسىز رېمونتچىلىق تېخنىكىسىنى ئۆگىتىپ، ئۇلارنىڭ ئىگىلىك تىكلىشى ۋە ئىشقا ئورۇنلىشىشىغا ياردەم قىلدى.
</S>
<S ID=30973>
   ئابلىز ئوبۇل ھازىر يەنە ئېلېكتىرونلۇق بۆشۈك، ئېلېكتىرونلۇق تونۇر، ياغاچ قىرىش ئۈسكۈنىسى قاتارلىقلارنى ياساش ئۈستىدە ئىزدەنمەكتە. ئۇ ئۆزىنىڭ تىنماي ئىزدىنىش، يېڭىلىق يارىتىش خىسلىتى ئارقىلىق قاغىلىق تاشيول ئىدارىسىدىكى ھەر مىللەت ئىشچى – خىزمەتچىلەرگە ‹‹بىلىم تىپىدىكى ئىشچى – خىزمەتچىلەردىن بولۇش››تا ئۈلگە تىكلەپ بەردى.
</S>
<S ID=30974>
‏
</S>
</TEXT>
/BODY
/DOC