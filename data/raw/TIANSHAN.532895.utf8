<DOC>
<DOCID>TIANSHAN.532895</DOCID>
<HEADER>
<CLASS>شىنجاڭ</CLASS>
<DATE>2016-07-05 11:43:09</DATE>
</HEADER>
<BODY>
<HEADLINE>
<S ID=32130>
مىللەتلەر ئانارنىڭ دانىسىدەك زىچ ئۇيۇشۇشى كېرەك
</S>
</HEADLINE>
<TEXT>
<S ID=32131>
  پىچان ناھىيەسى دالانكارىز يېزىسى يېڭىكارىز كەنتى پارتىيە ياچېيكىسىنىڭ شۇجىسى مەمەت كامىل
</S>
<S ID=32132>
   ئاساسىي قاتلامدا كۆپ يىل خىزمەت قىلىش جەريانىدا شۇنى تونۇپ يەتتىمكى، مىللەتلەر ئۆز ئارا چۈشىنىپ، ھۆرمەتلەپ، كەڭ قورساق بولۇپ، ياردەملىشىپ، ئانارنىڭ دانىسىدەك زىچ ئۇيۇشقاندىلا، ئىجتىمائىي مۇقىملىق ۋە ئەبەدىي ئەمىنلىكنى ئىشقا ئاشۇرغىلى بولىدۇ، تېخىمۇ كۆپ سودىگەر مەبلەغ سالىدۇ، ئۈزۈم، قوغۇنلىرىمىز كۆپ ھەم ياخشى سېتىلىپ، پۇقرالارنىڭ تۇرمۇشى كۈندىن – كۈنگە ياخشىلىنىدۇ.
</S>
<S ID=32133>
   كەنتىمىز مىللەتلەر چوڭ ئائىلىسى بولۇپ، ھەر قايسى مىللەتلەر ئىناق ئۆتىدۇ، ھېيت، بايراملاردا بىرىمىزنىڭ ئۆيىگە كىرىپ ساڭزا، بىرىمىزنىڭ ئۆيىگە كىرىپ ئايتوقاچ يەيدىغان ئىشلار دائىم بولۇپ تۇرىدۇ، ئادەتتە كىمنىڭ ئۆيىدە توي – تۆكۈن بولسا، كۆپچىلىك يىغىلىپ داقا – دۇمباق چېلىپ، ناخشا ئېيتىپ، ئۇسسۇل ئويناپ، توينى بىرلىكتە تەبرىكلىشىمىز. بۇ بىر نەچچە يىلدا كەنتىمىزگە نۇرغۇن خەنزۇ سودىگەر كەلدى، بەزى سودىگەرلەر بىلەن دوست بولۇپمۇ كەتتۇق. ھازىر بىز ھەر يىلى 5000 توننىغا يېقىن قوغۇن، 1500 توننىغا يېقىن ئۈزۈم سېتىپ، كەنت ئاھالىلىرىنىڭ مېۋە – چىۋە سېتىش تەس بولۇش مەسىلىسىنى ھەل قىلدۇق.
</S>
<S ID=32134>
   كەنتىمىز مىللەتلەر ئىتتىپاقلىقىنى ‹‹ئەۋلادتىن ئەۋلادقا قالغان تەۋەررۈك، كۈچ ئۇلاپ يۈگۈرۈش كالتىكى›› دەپ بىلىپ، ‹‹كەنت قائىدىسى، كەنت ئاھالىلىرى ئەھدىنامىسى›› تۈزۈپ، ‹‹ئالتە ‹مىڭ يۈەن›، ئالتە بەرمەسلىك›› باشقۇرۇش ئەندىزىسىنى ئوتتۇرىغا قويدى. يەنى: كەنت ئاھالىلىرى توي قىلسا 1000 يۈەن ياردەم پۇل بېرىش؛ پەرزەنتلىرى نۇقتىلىق ئالىي مەكتەپكە كىرگەنلەرنى 1000 يۈەن بىلەن مۇكاپاتلاش؛ ئېغىر كېسەل بولغانلار ياكى ئېغىر ئاپەتكە ئۇچرىغانلارغا 1000 يۈەن قۇتقۇزۇش پۇلى بېرىش؛ قازا قىلغانلارغا 1000 يۈەن دەپنە خىراجىتى بېرىش؛ ناھىيە دەرىجىلىكتىن يۇقىرى ئورۇنلارنىڭ تەقدىرلىشىگە ئېرىشكەنلەرنى 1000 يۈەن بىلەن مۇكاپاتلاش؛ يۇقىرى دەرىجىلىك تارماقلار تەرىپىدىن ‹‹ئادالەت يولىدا پىداكارلىق كۆرسەتكەن›› دەپ ئەنگە ئېلىنغانلارنى 1000 يۈەن بىلەن مۇكاپاتلاش. مىللەتلەر ئىتتىپاقلىقىغا تەسىر يەتكۈزگەن، كەنت پارتىيە ياچېيكىسى ۋە كەنت ئاھالە كومىتېتىنىڭ خىزمىتىگە ماسلاشمىغان، قوشنىلار ئارا زىددىيەتلەشكەن، ياشانغانلارغا ياخشى قارىمىغان، سەمىمىيەتسىزلىك قىلغانلار بۇ سىياسەتتىن بەھرىمەن بولالمايدۇ. كەنت ئاھالىلىرىنىڭ ‹‹كەنت قائىدىسى، كەنت ئاھالىلىرى ئەھدىنامىسى›› بويىچە ئۆزىنى ئۆزى باشقۇرۇش، ئۆزىنى ئۆزى چەكلەشنى كۈچەيتىش ئېڭى زور دەرىجىدە ئېشىپ، ئاممىنىڭ ھىمايە قىلىشىغا ئېرىشتى.
</S>
<S ID=32135>
   ھازىرقى يېڭىكارىز كەنتىدىكى ھەر مىللەت ئامما ئىناق – ئىتتىپاق ئۆتۈپ، بىر – بىرىگە تايىنىپ، بىرلىكتە ئىلگىرىلەپ، مىللەتلەر ئىتتىپاق، ئىقتىساد گۈللەنگەن ئىناق تەرەققىيات يولىدا مېڭىپ، ئەتراپىدىكى كەنتلەرگە ئۈلگە، ياخشى باشلامچى بولدى. يېڭىكارىز كەنتىدە مىللەتلەر ئىتتىپاقلىقىنىڭ تۈرتكىسىدە ئالەمشۇمۇل ئۆزگىرىشلەر بارلىققا كەلدى، گۈزەل يېزا قۇرۇلۇشى قىزغىنلىق ئىچىدە قانات يايدۇرۇلۇپ، پۇقرالارنىڭ تۇرمۇش سەۋىيەسى ئۈزلۈكسىز ئاشتى، يەسلى ۋە كەنت باشلانغۇچ مەكتىپىدە ‹‹قوش تىل›› مائارىپى يولغا قويۇلدى، پۇقرالارنىڭ ئىشىك ئالدىغىچە ئاسفالت ياتقۇزۇلدى، كەنتكە يول چىرىغى ئورنىتىلدى، ھەممە ئۆيدە تۇرۇبا سۈيى بار بولدى، ئادەتتىكى پۇقرالىرىمىزنىڭ ئۆيىدىمۇ پىكاپلار بار بولدى. 
</S>
</TEXT>
/BODY
/DOC