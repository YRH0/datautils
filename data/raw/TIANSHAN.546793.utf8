<DOC>
<DOCID>TIANSHAN.546793</DOCID>
<HEADER>
<CLASS>شىنجاڭ</CLASS>
<DATE>2016-09-03 12:38:37</DATE>
</HEADER>
<BODY>
<HEADLINE>
<S ID=46203>
‹‹ئۇچۇپ ئۆتۈش››نى نىشانلىغان كىچىك چاقلىق ۋېلىسىپىت تەنھەرىكىتى
</S>
</HEADLINE>
<TEXT>
<S ID=46204>
ئەكبەر ئىسمائىل
</S>
<S ID=46205>
   ئاپتونوم رايونلۇق تەنتەربىيە ئىدارىسى 2 – مەشىق ئەترىتىنىڭ كىچىك چاقلىق ۋېلىسىپىت كوماندىسىدىكى ماھىرلارنىڭ 2016 – يىللىق جۇڭگو تەنتەربىيە مەدەنىيىتى كۆرگەزمىسى، جۇڭگو تەنتەربىيە ساياھىتى كۆرگەزمىسى باشلانغان تۇنجى كۈندىكى ماھارەتلىرى كۆرگەزمە ئىشتىراكچىلىرىنىڭ ئەقلىنى لال قىلدى.
</S>
<S ID=46206>
   كىچىك چاقلىق ۋېلىسىپىت بىلەن ئارقان سەكرەش، يۇقىرىغا يامىشىش، ئۇچۇپ ئۆتۈش، توسالغۇلاردىن ئايلىنىپ ئۆتۈش... تاماشىبىنلار بۇنداق يۇقىرى سەۋىيەلىك ھەرىكەتلەرگە پات – پات ئالقىش ياڭرىتىپ، ماھىرلارغا مەدەت بېرەتتى.
</S>
<S ID=46207>
   كىچىك چاقلىق ۋېلىسىپىت تۈرىنى كىشىلەر ئانچە بىلمەيدۇ.
</S>
<S ID=46208>
بۇ تەنھەرىكەت تۈرى 20 – ئەسىرنىڭ 60 – ، 70 – يىللىرى ئامېرىكىدا بارلىققا كېلىپ، تېز سۈرئەتتە دۇنياۋى تەنھەرىكەت تۈرىگە ئايلانغان.
</S>
<S ID=46209>
كىچىك چاقلىق ۋېلىسىپىت تەنھەرىكىتى 2008 – يىلى بېيجىڭ ئو ت م دە رەسمىي ئولىمپىك مۇسابىقە تۈرىگە كىرگۈزۈلگەن.
</S>
<S ID=46210>
بۇ تۈر ئاپتونوم رايونىمىزغا 2000 – يىلى ئەتراپىدا كىرگەن، ئەينى چاغدا كىچىك چاقلىق ۋېلىسىپىت تەنھەرىكىتىگە قىزىقىدىغانلار كۆپ ئەمەس ئىدى.
</S>
<S ID=46211>
ئاپتونوم رايونلۇق تەنتەربىيە ئىدارىسى 2004 – يىلى كىچىك چاقلىق ۋېلىسىپىت كوماندىسىنى قۇرۇپ، ئاپتونوم رايونىمىزنىڭ بۇ ساھەدىكى بوشلۇقىنى تولدۇرغان.
</S>
<S ID=46212>
   28 ياشلىق ھەيدەر ئابلەتنىڭ كىچىك چاقلىق ۋېلىسىپىت مىنىۋاتقىنىغا 14 يىل بوپتۇ.
</S>
<S ID=46213>
ئۇ دەسلەپتە ۋېلىسىپىت ئارقىلىق يۇقىرىغا يامىشىش تەنھەرىكىتىگە قىزىقىپ قالغان ئىكەن، ھازىر كىچىك چاقلىق ۋېلىسىپىت تەنھەرىكىتى بىلەن شۇغۇللىنىپتۇ.
</S>
<S ID=46214>
ھەيدەر ئابلەت 2009 – يىلى شەندۇڭ ئۆلكىسىدە ئۆتكۈزۈلگەن 11 – نۆۋەتلىك مەملىكەتلىك تەنھەرىكەت مۇسابىقىسىدە شەخسلەر بويىچە 5 – لىككە ئېرىشىپتۇ.
</S>
<S ID=46215>
ئۇ 2011 – يىلىدىن باشلاپ شىنجاڭ كىچىك چاقلىق ۋېلىسىپىت كوماندىسىدا قوشۇمچە تىرېنېرلىق قىپتۇ.
</S>
<S ID=46216>
   ھازىر كوماندىمىزدا 11 ماھىر بار، كىچىكى 14 ياش، چوڭى 28 ياش. كىچىك چاقلىق ۋېلىسىپىت تەنھەرىكىتى كۈچلۈك ئىرادە تەلەپ قىلىدىغان تۈر، كوماندا ئەزالىرىمىزنىڭ ھەممىسى دېگۈدەك مەشىق ياكى مۇسابىقىدە يارىلانغان، بۇ تەنھەرىكەت تۈرىدە نەتىجە يارىتىش ئۈچۈن بەدەل تۆلىمەي بولمايدۇ، دېدى ھەيدەر ئابلەت.
</S>
<S ID=46217>
   توقسۇن ناھىيەسىنىڭ شاھ يېزىسىدىن كەلگەن 24 ياشلىق ئادىلجان رۇسۇل 2009 – يىلى دېكابىردا شىنجاڭ كىچىك چاقلىق ۋېلىسىپىت كوماندىسىغا تاللانغان، يەتتە يىلدىن بۇيان ئۇنىڭ سول تەرەپ ئوقۇرەك سۆڭىكى بىلەن سول قولىنىڭ چىمچىلاق بارمىقى سۇنغان ئىكەن.
</S>
<S ID=46218>
   مەن ئەسلى 2008 – يىلى شىنجاڭ ماھارەت تەنتەربىيەسى مەكتىپىنىڭ يېنىك ئاتلېتىكا كەسپىگە قوبۇل قىلىنغان.
</S>
<S ID=46219>
2009 – يىلى كىچىك چاقلىق ۋېلىسىپىت كوماندىسىغا ئەزا بولدۇم، دېدى ئادىلجان رۇسۇل.
</S>
<S ID=46220>
   ئادىلجان رۇسۇلدىن ئاڭلىشىمچە، كوماندا ئەزالىرىنىڭ مەشىقى ئىنتايىن جاپالىق ئىكەن، بۇ تۈرنىڭ بەدەن ساپاسىغا بولغان تەلىپى يۇقىرى بولغاچقا، ئۇلار دائىم دېگۈدەك يېرىم كۈن توختىماي ۋېلىسىپىت مىنىدىكەن ۋە ھەر دائىم بەدەن مەشىقى، ماھارەت مەشىقى قىلىدىكەن.
</S>
<S ID=46221>
كوماندىدىكىلەر ھازىر كېلەر يىلى تيەنجىن شەھىرىدە ئۆتكۈزۈلىدىغان مەملىكەتلىك تەنھەرىكەت مۇسابىقىسىگە تەييارلىق قىلىۋېتىپتۇ، ئادىلجاننىڭ بۇ مۇسابىقىدە تېخىمۇ ياخشى نەتىجىگە ئېرىشىش ئىشەنچىسى ۋە غەيرىتى بار ئىكەن.
</S>
<S ID=46222>
   16 ياشلىق مەرھابا ئەنەيتۇل ئادىلجان رۇسۇلنىڭ نەۋرە سىڭلىسى بولۇپ، ئۇ نەۋرە ئاكىسىنىڭ تەسىرىدە كىچىك چاقلىق ۋېلىسىپىت تەنھەرىكىتىگە ئىشتىياق باغلاپ قالغان ئىكەن، مەرھابا كوماندىدىكى تۆت قىز ماھىرنىڭ بىرى بولۇپ، بىر يىلدىن بۇيان تېخنىكىدا تېز ئىلگىرىلەپتۇ.
</S>
<S ID=46223>
ئۇ شىنجاڭ كوماندىسىغا ۋاكالىتەن 2016 – يىللىق مەملىكەتلىك BMX كىچىك چاقلىق ۋېلىسىپىت لەۋھە تالىشىش مۇسابىقىسىگە قاتنىشىپتۇ ۋە ياشلار گۇرۇپپىسىدا شەخسلەر بويىچە 9 – لىككە ئېرىشىپتۇ.
</S>
<S ID=46224>
   ھەيدەر ئابلەتنىڭ تونۇشتۇرۇشىچە، كىچىك چاقلىق ۋېلىسىپىت تەنھەرىكىتى چىقىمى كۆپ، خەتىرى چوڭ، شۇنداقلا مەيدان تەلىپى يۇقىرى تەنھەرىكەت تۈرى بولغاچقا، بۇ تۈرنىڭ ئاپتونوم رايونىمىزدىكى تەرەققىياتى مۇئەييەن چەكلىمىگە ئۇچراپتۇ.
</S>
<S ID=46225>
كىچىك چاقلىق ۋېلىسىپىت ئادەتتىكى ۋېلىسىپىتتىن پەرقلىنىدىكەن، باھاسى بىرقەدەر ئۆرە بولۇپ، 3000 يۈەندىن 50 مىڭ يۈەنگىچە ئىكەن.
</S>
<S ID=46226>
ئۇ مۇنداق دېدى: ئاپتونوم رايونىمىزدا ئۈرۈمچى بەيگە مەيدانىدىكى مەشىق ئورنىدىن باشقا، قارامايدا بىر مەشىق ئورنى بار، باشقا جايلاردا كىچىك چاقلىق ۋېلىسىپىت تەنھەرىكىتى بىلەن شۇغۇللىنىدىغان ئۆلچەملىك مەشىق مەيدانى يوق.
</S>
<S ID=46227>
   ئاپتونوم رايونلۇق تەنتەربىيە ئىدارىسى 2 – مەشىق ئەترىتى مەشىق بۆلۈمىنىڭ باشلىقى جاۋ جيەنخۇڭ مۇنداق دېدى: ئاپتونوم رايونىمىزدىكى ئامما كىچىك چاقلىق ۋېلىسىپىت تەنھەرىكىتىنى تولۇق چۈشىنىپ كەتمەيدۇ، ۋىلايەت، ئوبلاستلاردا كىچىك چاقلىق ۋېلىسىپىت كوماندىلىرى تەشكىللەنمىگەن، ئىشتىن سىرتقى ماھىرلارمۇ ئاز، تىرېنېرلار قوشۇنىمۇ ئۇنچە كۈچلۈك ئەمەس، بۇ ئەھۋاللار كىچىك چاقلىق ۋېلىسىپىت تەنھەرىكىتىنىڭ ئاپتونوم رايونىمىزدا ئومۇملىشىشىنى چەكلەپ قويغان.
</S>
<S ID=46228>
ئاپتونوم رايونىمىزنىڭ تەبىئىي شارائىتى، پۇقرالارنىڭ بەدەن ساپاسى ۋە ئەمەلىيىتىدىن قارىغاندا، بۇ تەنھەرىكەت تۈرى زور يوشۇرۇن ئەۋزەللىككە ۋە پۇرسەتكە ئىگە.
</S>
<S ID=46229>
كوماندىمىزنىڭ ماھىرى تۇڭ شياۋيەن 2014 – يىلى دۆلەت كىچىك چاقلىق ۋېلىسىپىت كوماندىسىغا ئەزا بولۇپ، ئاسىيا BMX كىچىك چاقلىق ۋېلىسىپىت لەۋھە تالىشىش مۇسابىقىسىگە قاتنىشىپ، مىس مېدال ئالغان.
</S>
<S ID=46230>
دېمەك، يېتەرلىك شارائىت بولسا، بىزدىن غوللۇق ماھىرلار يېتىشىپ چىقىدۇ.
</S>
<S ID=46231>
   جاۋ جيەنخۇڭنىڭ تونۇشتۇرۇشىچە، ئاپتونوم رايونىمىزنىڭ كىچىك چاقلىق ۋېلىسىپىت تەنھەرىكىتى قىيىنچىلىق ئىچىدە ئىلگىرىلەۋېتىپتۇ.
</S>
<S ID=46232>
ئاپتونوم رايونلۇق تەنتەربىيە ئىدارىسى بۇ نۆۋەتلىك ‹‹ئىككى كۆرگەزمە›› مەزگىلىدە بىر قىسىم تەنھەرىكەت تۈرلىرى بويىچە ھەمكارلاشقۇچى ئىزدەيدىكەن، كىچىك چاقلىق ۋېلىسىپىت تەنھەرىكىتىمۇ بۇنىڭ ئىچىدە بولۇپ، كەلگۈسىدە پىلانلىق تەشكىللەش، يۈرۈشلۈك مۇسابىقە ۋە تېخنىكا كىرگۈزۈش قاتارلىقلار ئارقىلىق ئاپتونوم رايونىمىزنىڭ كىچىك چاقلىق ۋېلىسىپىت تەنھەرىكىتىنىڭ تەرەققىياتى تېخىمۇ تېزلىتىلىدىكەن.
</S>
</TEXT>
/BODY
/DOC