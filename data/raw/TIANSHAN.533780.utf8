<DOC>
<DOCID>TIANSHAN.533780</DOCID>
<HEADER>
<CLASS>شىنجاڭ</CLASS>
<DATE>2016-07-11 10:53:46</DATE>
</HEADER>
<BODY>
<HEADLINE>
<S ID=32526>
كەنتىمىزنى تېخىمۇ گۈزەل قىلىپ قۇرۇپ چىقىمىز
</S>
</HEADLINE>
<TEXT>
<S ID=32527>
    مەملىكەت بويىچە ئىلغار ئاساسىي قاتلام پارتىيە تەشكىلاتى ۋەكىلى، مارالبېشى ناھىيەسىنىڭ سېرىقبۇيا بازىرى كۆتەگلىك كەنتى پارتىيە ياچېيكىسىنىڭ شۇجىسى ئابلىكىم ئابلىمىت:
</S>
<S ID=32528>
 كەنتىمىزنى تېخىمۇ گۈزەل قىلىپ قۇرۇپ چىقىمىز
</S>
<S ID=32529>
مۇخبىرىمىز گەي يۇجۈن
</S>
<S ID=32530>
   بېيجىڭغا بېرىپ مۇكاپات ئېلىپ ئۈرۈمچىگە قايتىپ كەلگەن مارالبېشى ناھىيەسىنىڭ سېرىقبۇيا بازىرى كۆتەگلىك كەنتى پارتىيە ياچېيكىسىنىڭ شۇجىسى ئابلىكىم ئابلىمىت 2 – ئىيۇل ماڭا مۇنداق دېدى: بۇ قېتىم بېيجىڭغا بېرىپ جۇڭگو كوممۇنىستىك پارتىيەسى قۇرۇلغانلىقىنىڭ 95 يىللىقىنى تەبرىكلەش پائالىيىتىگە قاتنىشىپ، باش شۇجى شى جىنپىڭنىڭ سۆزىنى ئاڭلىدىم، يەنە تەقدىرلەندىم، مەن بۇنىڭدىن ھاياجانلىنىپ بىر نەچچە كېچە ئوخلىيالمىدىم، پۈتۈن ۋۇجۇدۇمغا كۈچ – قۇۋۋەت تولغاندەك ھېس قىلدىم.
</S>
<S ID=32531>
   ئابلىكىم ئابلىمىت مۇنداق دېدى: ئون يىلنىڭ ئالدىدا تەكلىماكان قۇملۇقىنىڭ يېنىغا جايلاشقان كۆتەگلىك كەنتىمىزدە كىشىلەر كېسەك ئۆيدە ئولتۇراتتى، كۆل سۈيى ئىچەتتى، توپىلىق يولدا ماڭاتتى، 2005 – يىلى دېھقانلارنىڭ ئوتتۇرىچە كىرىمى 1000 يۈەنگىمۇ يەتمەيتتى. ئون يىل ئىچىدە مۇشۇنداق بىر كەنتتە غايەت زور ئۆزگىرىش بولدى. بۇ بىر نەچچە يىلدا دۆلەت ۋە ئاپتونوم رايوننىڭ ئېتىبار بېرىش سىياسەتلىرىنىڭ قوللىشى بىلەن، كەنت پارتىيە ياچېيكىسى كەنت ئاھالىسىنى يېتەكلەپ، ئىقتىسادنى تىرىشىپ راۋاجلاندۇرۇپ، ئىناق، گۈزەل يېڭى يۇرت – ماكان قۇرۇپ چىقتى. ھازىر كەنتىمىزدىكى 240 تىن ئارتۇق ئائىلە ئۇل ئەسلىھەلىرى تولۇق ئەمىن تاپقۇزۇپ خەلقنى بېيىتىش ئولتۇراق رايونىغا كۆچۈپ كېلىپ، داچىغا ئوخشاش يېڭى ئۆيلەردە ئولتۇردى. بۇلتۇر دېھقانلارنىڭ ئوتتۇرىچە كىرىمى 15 مىڭ 200 يۈەنگە، كەنت كوللېكتىپىنىڭ كىرىمى 680 مىڭ يۈەنگە يەتتى، كەنتىمىزدە ئۇدا ئون نەچچە يىل جىنايى ئىشلار دېلوسى، چىرىكلىشىش دېلوسى، دەرىجىدىن ھالقىپ ئەرز قىلىش ئەھۋاللىرى كۆرۈلمىدى. كەنتىمىز ئىلگىرى – كېيىن بولۇپ قەشقەر ۋىلايىتى، ئاپتونوم رايون بويىچە ‹‹ئىلغار ئاساسىي قاتلام پارتىيە تەشكىلاتى››، ‹‹مىللەتلەر ئىتتىپاقلىقى – تەرەققىياتى بويىچە نەمۇنە كوللېكتىپ›› دېگەن شەرەپلىك ناملارغا ئېرىشتى.
</S>
<S ID=32532>
   ئابلىكىم ئابلىمىت مۇنداق دېدى: بۇ قېتىم يۇرتقا قايتىپ بارغاندىن كېيىن، تېخىمۇ ياخشى ئىشلەپ، كەنتىمىزنى تېخىمۇ گۈزەل قىلىپ قۇرۇپ چىقىمىز. بېيجىڭغا بېرىپ مۇكاپاتلانغان ۋەكىللەر 2 – ئىيۇل ئۈرۈمچىگە قايتىپ كەلگەندىن كېيىن، ج ك پ مەركىزىي كومىتېت سىياسىي بىيۇروسىنىڭ ئەزاسى، ئاپتونوم رايونلۇق پارتكومنىڭ شۇجىسى جاڭ چۈنشيەننىڭ قىزغىن كۈتۈۋېلىشىغا ئېرىشتى. مەن شۇ چاغدا، شۇجى جاڭ چۈنشيەنگە شۇنداق دەپ دوكلات بەردىم، شۇجى جاڭ چۈنشيەن سۆزۈمنى مۇئەييەنلەشتۈردى ۋە ماڭا ئىلھام بەردى.
</S>
<S ID=32533>
   ئابلىكىم ئابلىمىت مۇنداق دېدى: بۇ قېتىم بېيجىڭغا بارغاندىن كېيىن نۇرغۇن تەسىراتقا ئىگە بولدۇم، ھازىر نۇرغۇن ئىشنى ئويلاۋاتىمەن. بىز چىلانچىلىق ھەمكارلىق كوپىراتىپى قۇرۇپ، سۈپەتلىك چىلانلىق باغ كۆلىمىنى كېڭەيتىپ، چىلاننى ئىنچىكە پىششىقلاپ، قوشۇلما قىممىتىنى ئاشۇرىمىز؛ يەنە باقمىچىلىق ھەمكارلىق كوپىراتىپى قۇرۇپ، كەپتەر، توخۇ باقىمىز؛ يەنە ئەمگەك مۇلازىمەت ھەمكارلىق كوپىراتىپى قۇرۇپ، كەنتىمىزدىكى ئارتۇق ئەمگەك كۈچلىرىنى يۆتكەپ ئىشقا ئورۇنلاشتۇرۇپ، كىرىمىنى ئاشۇرىمىز. ھازىر دۆلەت ۋە ئاپتونوم رايونىمىز جەنۇبىي شىنجاڭغا سىياسەت جەھەتتىن ئىنتايىن كۆپ مەدەت بېرىۋاتىدۇ. بىز كەنت پارتىيە ياچېيكىسىدىكىلەرنىڭ دېھقانلارنى يېتەكلەپ كەنتىمىزنى تېخىمۇ باياشات، مەدەنىي، ئىناق، گۈزەل كەنت قىلىپ قۇرۇپ چىقىش ئىرادىمىز ۋە ئىشەنچىمىز بار.
</S>
<S ID=32534>
‏
</S>
</TEXT>
/BODY
/DOC