<DOC>
<DOCID>TIANSHAN.530272</DOCID>
<HEADER>
<CLASS>شىنجاڭ</CLASS>
<DATE>2016-06-27 10:50:09</DATE>
</HEADER>
<BODY>
<HEADLINE>
<S ID=31394>
پارتىيە بايرىقى مەڭگۈ جەۋلان قىلىدۇ
</S>
</HEADLINE>
<TEXT>
<S ID=31395>
بورتالا شەھىرى شويىڭپەن بازارلىق پارتكومنىڭ ئىلغار ئىش – پائالىيەتلىرى توغرىسىدا
</S>
<S ID=31396>
مۇخبىرىمىز جىڭ بو
</S>
<S ID=31397>
   بورتالا شەھىرىنىڭ شويىڭپەن بازىرىغا كەلسىڭىز، بازاردىكى رەتمۇ رەت ئىمارەتلەر، پاكىر كوچىلار، ئاممىنىڭ چىرايىدىكى بەخت جىلۋىسى سىزنىڭ دىققىتىڭىزنى تارتماي قالمايدۇ.
</S>
<S ID=31398>
   ئاممىنىڭ يۈرەك ساداسىغا قۇلاق سېلىش، ئاممىنىڭ رازى ياكى رازى بولماسلىقىنى خىزمەتنىڭ بىردىنبىر ئۆلچىمى قىلىش شويىڭپەن بازارلىق پارتكوم بەنزىسىدىكىلەرنىڭ قەلبىدىكى تارازا ھېسابلىنىدۇ. ئۇلار ‹‹پارتىيە قۇرۇلۇشىنى باشلامچى قىلىش، مەدەنىيەتنى يېتەكچى قىلىش، ئاممىنى بېيىتىشنى نىشان قىلىش، مۇقىملىقنى ئاساس قىلىش››تىن ئىبارەت خىزمەت تەپەككۇرىدە چىڭ تۇرۇپ، بەنزىنى داۋاملىق چىڭ تۇتۇپ، قوشۇننى يېتەكلەپ، مۇقىملىققا كاپالەتلىك قىلىپ، تەرەققىياتنى ئىلگىرى سۈرۈپ، مەملىكەت بويىچە كىچىك شەھەر – بازار قۇرۇلۇشىنى نۇقتىدا سىناق قىلىش بازىرى، مەملىكەت بويىچە نۇقتىلىق بازار قاتارلىق شەرەپلەرگە ئېرىشىپ، ئاممىنىڭ رازىلىقى ۋە ئىشەنچىسىنى قولغا كەلتۈردى. ھۆكۈمەت خىزمەتچىسى سۈپىتىدە باشقۇرۇش: قوشۇننى مۇقىملاشتۇردى
</S>
<S ID=31399>
   ‹‹كەنت كادىرلىرىمۇ ئادەم، بىزمۇ باشقىلارغا ئوخشاش تىرىكچىلىك قىلىپ ئۆيدىكىلەرنى بېقىشىمىز كېرەك، يەر تېرىمىسام شامال تۇتۇپ يەمدىم!›› ئۇلانكىرىم كەنتى خەلق ئەسكەرلىرى ليەنىنىڭ باشلىقى لى بېنلى 22 – ئىيۇن كەنتتە ھۆكۈمەت خىزمىتى سۈپىتىدە باشقۇرۇش تۈزۈمى يولغا قويۇلۇشتىن بۇرۇنقى ئەھۋالىنى سۆزلەپ يۇقىرىقىدەك دېگەنلىرىنى ئەسلىدى.
</S>
<S ID=31400>
   لى بېنلىنىڭ باش ئاغرىقىنى شويىڭپەن بازىرىدىكى بارلىق كەنت كادىرلىرى يولۇققان ئورتاق مەسىلە دېيىشكە بولىدۇ.
</S>
<S ID=31401>
   ئوتبۇلاق كەنت پارتىيە ياچېيكىسىنىڭ شۇجىسى تيەن خۇا كۆپ يىللىق كەنت كادىرى، ئۇ ماڭا ئادەتتىكى كەنت كادىرلىرىنىڭ ئېيىغا 800~700 يۈەن، كەنت پارتىيە ياچېيكا شۇجىسى ۋە كەنت ئاھالىلەر كومىتېتى مۇدىرىلىق ۋەزىپىسىنى تەڭ ئۈستىگە ئالغانلارنىڭ ئېيىغا 1300~1200 يۈەن ئەتراپىدا مائاش ئالغانلىقىنى ئېيتىپ مۇنداق دېدى: ‹‹بۇ مائاش بىلەن بىر ئائىلە كىشىلىرىنىڭ ھۆددىسىدىن چىققىلى بولمايدۇ، شۇڭا كەنت ئاھالە كومىتېتى ئىشخانىسىدىن دائىم كادىر تاپقىلى بولمايىتتى، چۈنكى ئۇلار قوشۇمچە ئىش قىلغىلى، يەر تېرىغىلى كېتىپ قالاتتى››، دېدى.
</S>
<S ID=31402>
   كەنت كادىرلىرىنىڭ كەنت ئىشلىرىنى قوشۇمچە ئىش سۈپىتىدە قىلىش، كىرىمى تۆۋەن بولۇش، قورساق كۆپىكى ئېغىر بولۇش ئەھۋالىنى ئۆزگەرتىش ئۈچۈن، شويىڭپەن بازارلىق پارتكوم 2014 – يىلى 5 – ئايدا كەنتلەرگە بېرىپ ئائىلە زىيارىتى قىلدى، كەنت كادىرلىرى بىلەن پاراڭلاشتى ھەم 24 مەيدان سۆھبەت يىغىنى ئاچتى، بۇ جەرياندا 110 نەچچە كەنت كادىرىنى زىيارەت قىلىپ ئەھۋال ئىگىلىدى. خەت ساندۇقى ئېسىش، قىزىق لىنىيە تېلېفونى تەسىس قىلىش قاتارلىق ئۇسۇللار بىلەن ئاممىنىڭ تەكلىپ – پىكىرلىرىنى قوبۇل قىلدى. ئۇلار ئىشنى تۈزۈمنى مۇكەممەللەشتۈرۈش، تەمىناتنى ياخشىلاش، باشقۇرۇشنى كۈچەيتىش، باھالاشنى چىڭىتىش قاتارلىق ئۇسۇللاردىن باشلاپ، كەنت كادىرلىرى سەككىز سائەت خىزمەت قىلىش تۈزۈمىنى ئوتتۇرىغا قويۇپ، كەنت كادىرلىرىنى ھۆكۈمەت خىزمەتچىسى سۈپىتىدە باشقۇرۇشنى يولغا قويدى.
</S>
<S ID=31403>
   لى بېنلى ماڭا مۇنداق ھېسابات قىلىپ بەردى: ‹‹ھازىر ئېيىغا 2500 يۈەن مائاش ئالىمەن، بىر يىللىق مائاشىم 50 مو يەردىن قىلىدىغان كىرىمىمغا تەڭ كېلىدۇ››.
</S>
<S ID=31404>
   تيەن خۇا مۇنداق دېدى: ‹‹مېنىڭ ئايلىق مائاشىم 3000 يۈەن، خوتۇنۇم سىرتتا ئىشلىسە ئايلىق كىرىمىمىز 5000 يۈەندىن ئاشىدۇ، يېزىغا نىسبەتەن بۇ كىرىمنى ئاز دېگىلى بولمايدۇ، ئۇنىڭ ئۈستىگە بۇ تەمىنات بىزنىڭ ئىشخانىدا چىڭ تۇرۇپ ئىشلىشىمىزگە تۈرتكە بولدى››.
</S>
<S ID=31405>
   14 – ئىيۇن پۈتۈن بازار بويىچە ئېچىلغان كەنت كادىرلىرى قەرەللىك يىغىنىدا، بازارلىق پارتكومنىڭ شۇجىسى سۇبۇتا كەنت كادىرلىرىنىڭ قەرز مەسىلىسىنى ھەل قىلىدىغانلىقىنى جاكارلىغاندا، تولبۇلاق كەنت پارتىيە ياچېيكىسىنىڭ شۇجىسى ۋاڭ شىنخۈي قوللىرى قىزىرىپ كەتكۈچە چاۋاك چالدى.
</S>
<S ID=31406>
   كۆپ يىللاردىن بۇيان كەنت كادىرى بولۇپ كەلگەن ۋاڭ شىنخۈي كەنتنىڭ كۆچەت تىكىش، ئۆستەڭ قېزىش، يول ياساش، مەدەنىيەت قۇرۇلۇشى قىلىش قاتارلىق ئىشلىرى تۈپەيلىدىن يېنىدىن 60 نەچچە مىڭ يۈەن پۇلنى چىقىرىپ ئىشلەتكەن، بۇ قەرز گىگانت تاشتەك ئۇنىڭ گەجگىسىدىن بېسىپ كەلگەنىدى. شۇ سەۋەبتىن ئۇنىڭ ئۆيىدىكىلەر: ‹‹يىغقىدەك مائاشىڭنىڭ تايىنى يوق تۇرۇقلۇق يەنە ئۆينىڭ پۇلىنى ئىشلىتەمسەن››، دەپ تاپا – تەنە قىلغانىدى.
</S>
<S ID=31407>
   ‹‹بازارلىق پارتكوم ئەندىشىمىزنى تۈگەتكەندىن كېيىن، ھازىر كەنت كادىرلىرىنىڭ خىزمەت قىلىش قىزغىنلىقى يۇقىرى كۆتۈرۈلۈپ، ئىشەنچىسى ئاشتى، خىزمەت ھالىتى ئىلگىرىكىگە پەقەتلا ئوخشىمايدۇ››، دېدى ۋاڭ شىنخۈي خۇشال ھالدا.
</S>
<S ID=31408>
   بازارلىق پارتكومنىڭ شۇجىسى سۇبۇتا مۇنداق دېدى: ‹‹بىز كەنت كادىرلىرىنى خاتىرجەم قىلساق، كەنت كادىرلىرى ئاممىنى خاتىرجەم قىلىدۇ، ئاخىرىدا ئامما پارتىيە ۋە ھۆكۈمەتنى خاتىرجەم قىلىدۇ!››
</S>
<S ID=31409>
   دائىرە مۇلازىمىتى: ئىستىلنى ئۆزگەرتتى
</S>
<S ID=31410>
   سۇبۇتا ۋە بازارلىق پارتكوم بەنزىسى ‹‹تەمىنات يۇقىرى كۆتۈرۈلدى، لېكىن داش قازان شەكىللىنىپ قالامدۇ – يوق؟ كەنت كادىرلىرى كۆپ ئىشلىسىمۇ، ئاز ئىشلىسىمۇ ئوخشاش بولۇپ قالامدۇ؟، بۇنىڭدا زادى قانداق قىلغاندا مەسئۇلىيەتنى ئايدىڭلاشتۇرغىلى، تەلەپنى كونكرېتلاشتۇرغىلى بولىدۇ؟›› دېگەن بۇ مەسىلىنى كۆزلەپ، دائىرە مۇلازىمىتى ئۈستىدە ئىزدىنىپ، ھەر بىر كەنت كادىرىنى دائىرىگە كىرگۈزۈپ، بىر ئىش ئورنى، ئىككى مەسئۇلىيەت تۈزۈمىنى يولغا قويدى.
</S>
<S ID=31411>
   شويىڭپەن بازىرىدا 24 مەمۇرىي كەنت بار بولۇپ، ئون تەۋەلىك رايون ۋە 110 دائىرىگە بۆلۈنگەن، بازارلىق پارتكوم ئەزالىرى تەۋەلىلىك رايون باشلىقى، كەنت كادىرلىرى دائىرە باشلىقى بولدى.
</S>
<S ID=31412>
   شويىڭپەن بازىرىلىق پارتكومنىڭ مۇئاۋىن شۇجىسى جاڭ لى: ‹‹تەۋەلىك رايون ۋە دائىرىگە بۆلۈنگەندىن كېيىن، مەسئۇلىيەت ئايدىڭلىشىپ، ھەر بىر كىشىگىچە كونكرېتلاشتى. شۇنىڭ بىلەن بىللە، ھەر بىر كەنت كادىرى كۈندىلىك ئىشلىرىدىن سىرت، يەنە دائىرىدىكى بارلىق خىزمەتنى ئۈستىگە ئالدى››، دېدى.
</S>
<S ID=31413>
   سۇبۇتا: ‹‹دائىرىدىكى ھەر قانداق مەسىلىدە دائىرە باشلىقىنى ئىزدەشكە بولىدۇ. ئىلگىرى، پۇقرالار مەسىلە ئىنكاس قىلىش ئۈچۈن شەھەرگە ياكى يەنىمۇ يۇقىرى دەرىجىلىك ئورۇنغا باراتتى، ھازىر كۆپچىلىك كىمنى ئىزدەشنى ئېنىق بىلدى، بۇ پۇقرالارنىڭ دەۋا تەلىپى يولىنى راۋانلاشتۇردى، ھەر بىر كىشىگىچە ئىنچىكىلەشتى، ئۆيىگىچە بېرىپ مۇلازىمەت قىلىدىغان ۋە ھەممە ئىشنى بېجىرىپ بېرىدىغان بولدى››، دېدى.
</S>
<S ID=31414>
   20 – ئىيۇن چۈشتىن كېيىن، ئوتبۇلاق كەنتىنىڭ 6 – دائىرىسىدىكى كەنت ئاھالىسى تاھىر مەمەت كەنت ئاھالە كومىتېتىغا ئاپتوموبىل رەسمىيىتىنى يۆتكەش ئىسپاتى بېجىرگىلى كەلگەندە، دائىرە باشلىقىنى ناھايىتى تېزلا تاپتى، ئىسپات چىقىرىش ۋە تامغا بېسىش جەريانىغا يېرىم سائەتكە يەتمىگەن ۋاقىت كەتتى. تاھىر: ‹‹ئىلگىرى كەنت كادىرلىرىنى تەستە تاپاتتۇق، بۇنىڭغا ئوخشاش ئىشنى ئىككى – ئۈچ كۈن ۋاقىت سەرپ قىلمىغىچە بېجىرەلمەيتتۇق، ھازىر كىمنى تېپىشنى، قەيەردىن تاپالايدىغانلىقىمىزنى بىلدۇق، ئىش بېجىرىش ناھايىتى قولايلىشىپ كەتتى››، دېدى.
</S>
<S ID=31415>
   يۇلتۇزلاشتۇرۇپ باھالاش: نىشاننى مىقدارلاشتۇردى
</S>
<S ID=31416>
   شويىڭپەن بازىرىدىكى ھەر تۈرلۈك تۈزۈمنىڭ يولغا قويۇلۇشىغا ئوتتۇرىغا چىققان مەسىلىلەرنىڭ سەۋەب بولغانلىقىنى بايقىدىم.
</S>
<S ID=31417>
   جاڭ لى مۇنداق دېدى: ‹‹ئۆتكەن ئىككى يىلدا، يۇلتۇزلاشتۇرۇپ باھالاش ئارخىپ شەكلىدە بولۇپ قالغانىدى، نۇرغۇن كەنتنىڭ يەكۈنى شۇ بولدىكى، توردىن بىۋاسىتە چۈشۈرۈپ، ئۇيەر – بۇيەرلىرىنى بوياپ قويۇش بىلەن بولدى قىلدى، ھەتتا ئىسمىنىمۇ ئۆزگەرتمىگەنىدى. بۇنىڭ بىلەن يۇلتۇزلاشتۇرۇپ باھالاش ماسلاشماي قالدى››.
</S>
<S ID=31418>
   دائىرە مۇلازىمىتىگە بىرلەشتۈرۈپ، شويىڭپەن بازىرى يىللىق باھالاشنى ئايدا باھالاشقا ئۆزگەرتىپ، ھەر ئايدا ئون يۇلتۇزلۇق مەزمۇننى باھالىدى ھەم يىل ئاخىرىدىكى ئۈنۈم مۇكاپاتىغا چاتتى. بۇنىڭ بىلەن باھالاش ئىنچىكىلەشتى، نىشان ئايدىڭلاشتى، مەسئۇلىيەت ئېغىرلاشتى، كەنت كادىرلىرىنىڭ مەسئۇلىيەتچانلىقى كۈچەيدى.
</S>
<S ID=31419>
   جىلمودون كەنتىنىڭ كادىرى لۈ چىڭىې مۇنداق دېدى: ‹‹ئىلگىرى بازارغا يىغىنغا قاتناشقىلى بېرىپ، ھۆججەتنى ئېلىپ قايتىپ كەلگەندىن كېيىن، نەگە تاشلاپ قويغىنىمىزنىمۇ بىلمەيتتۇق. ھازىر ھەر تۈرلۈك خىزمەتتە كەنت كادىرلىرىنى يىغىپ يىغىن ئېچىپ، ئەستايىدىل ئەمەلىيلەشتۈرىمىز. ئەگەر ياخشى ئەمەلىيلەشتۈرمىسەك، ئاي ئاخىرىدىكى باھالاشتا نومۇر تارتىلىدۇ. نومۇر كۆپ تارتىلسا، يىل ئاخىرىدىكى ئۈنۈم مۇكاپاتى يوق بولۇپلا قالماستىن، يەنە قىلىدىغاننى قىلمىغان بولۇپ چىقىمىز››.
</S>
<S ID=31420>
   جاڭ لى مۇنداق دېدى: ‹‹ئايلىق باھالاشتا 100 نومۇرلۇق تۈزۈم يولغا قويۇلدى، بۇنىڭدا يۇلتۇزلاشتۇرۇپ باھالاش 50 نومۇرنى، ئاممىنىڭ باھاسى 20 نومۇرنى، كېلىپ – كېتىش ئەھۋالى ئون نومۇرنى، تەۋەلىك رايون باشلىقى ئون نومۇرنى ۋە كەنت پارتىيە ياچېيكىسى شۇجىسى ئون نومۇرنى ئىگىلەيدۇ. تەمىنات بېرىلىدۇ، بېسىم كۈچەيتىلىدۇ، چىقىش يولىمۇ بېرىلىدۇ››. جىلمودون كەنت پارتىيە ياچېيكىسىنىڭ شۇجىسى داڭ سەييۈننىڭ خىزمەت نەتىجىسى ئەلا، باھالاشتا ئالدىدا تۇرغاچقا، كەنت كادىرىدىن مەمۇرلۇققا ئۆستۈرۈلدى، ئۇ كەنت كادىرلىرىنىڭ ئۆزىگە باھا بېرىدىغان ئەينىكىگە ئايلاندى. داڭ سەييۈن: ‹‹بازار رەھبەرلىرىنىڭ زارى بولۇش – بولماسلىقى ئىككىنچى ئورۇندا تۇرىدۇ، پۇقرالارنىڭ رازى بولۇش – بولماسلىقى ئەڭ مۇھىم. مەن خىزمەتنى يەنىمۇ ياخشى ئىشلەپ، پۇقرالار ئۈچۈن يەنىمۇ ياخشى مۇلازىمەت قىلىمەن››، دېدى. بۇ يەنە بارلىق كەنت كادىرىنىڭ يۈرەك سۆزى ھېسابلىنىدۇ.
</S>
<S ID=31421>
   تەرەققىيات يولى ئۈستىدە ئىزدىنىش: ئورتاق بېيىشقا تۈرتكە بولدى
</S>
<S ID=31422>
   كادىرلار بىلەن ئامما ئارىسىدىكى مۇناسىۋەت راۋانلاشسا، تەرەققىيات ئۈستىدە ئىزدىنىشمۇ سىستېمىلىشىدۇ.
</S>
<S ID=31423>
   ئىلگىرى كەنت ئاھالىسى سۈن يۈنمىڭ دابخارتبۇخ كەنتىدىكى كادىرلار تەرىپىدىن ‹‹تىكەن›› دەپ قارالغانىدى. سۈن يۈنمىڭ: ‹‹2014 – يىلىنىڭ ئاخىرىدا، مەن كەنتتە تېرىقچىلىق كوپېراتىپى قۇرماقچى بولغىنىمدا، كەنت كادىرلىرى قوللاش ئۇياقتا تۇرسۇن، تېخى سوغۇق سۇ سەپكەن››، دېدى. ئۇ كەنت ‹‹ئىككى كومىتېتى››نى قىلىدىغاننى قىلمىدى، پۇقرالار ئۈچۈن ئىش قىلىپ بەرمىدى، دەپ قارىغاچقا، كەنت ئاھالىلىرىنى باشلاپ يۇقىرى دەرىجىلىك ئورۇنلارغا ئەرز سۇنغانىدى.
</S>
<S ID=31424>
   بۇ يىلنىڭ بېشىدا، كەنت ‹‹ئىككى كومىتېتى›› بەنزىسى تەڭشەلگەندىن كېيىن، سۈن يۈنمىڭ باشقا ئادەمگە ئۆزگىرىپ قالغاندەك بولدى. ئۇ ئۆزىنىڭ دېھقانچىلىق ماشىنىسى ئارقىلىق كوپېراتىپ ئەزالىرىنىڭ تېرىقچىلىق ۋە دورا سېپىش ئىشلىرىنى بىر تۇتاش قىلىپ بېرىپ، ئۇرۇق ۋە يېزا ئىگىلىك ماددىي ئەشيالىرى سېتىۋېلىشىغا ياردەم بېرىپ، سېتىش يولى تېپىپ بېرىپ، كۆپچىلىكنى چىڭ ئۇيۇشتۇرۇپ، بىرلىكتە بازار ئاچتى ۋە بېيىدى.
</S>
<S ID=31425>
   كەنت ئاھالىسىنىڭ ئورتاق بېيىش ئارزۇسى كۈچەيدى، بازارلىق پارتكومنىڭ كۆپچىلىكنى ئورتاق بېيىشقا يېتەكلەش قەدىمىمۇ تېزلەشتى. شويىڭپەن بازىرىنىڭ خارتۇراغ مۇڭغۇل ئۆزگىچە ئۆرپ – ئادەت يېزا – كەنت ساياھەت ئۇنىۋېرسال گەۋدىسى تۈرى 12 – ئىيۇن بازارنىڭ باھالىشىدىن ئۆتتى.
</S>
<S ID=31426>
   ئىگىلىشىمچە، بۇ بازار يەنە ‹‹بىر كەنتتە بىر مەھسۇلات، كۆپ كەنتتە بىر مەھسۇلات›› بولۇشتەك يېزا ئىگىلىك تەرەققىيات ئەندىزىسىنى پائال بەرپا قىلىپ، يۇقىرى ئۈنۈملۈك ئەسلىھەلىك يېزا ئىگىلىكى، كۆلەملىك يېزا ئىگىلىكى، كۇرسلۇق مەھسۇلات يېزا ئىگىلىكى قۇرۇلۇشىنى ئىلگىرى سۈرۈپ، باقمىچىلىق كەنتىدىن 12نى، باقمىچىلىق كەسپىي ئائىلىسىدىن 700دىن ئارتۇقىنى، دېھقان – چارۋىچىلار كەسپىي كوپىراتىپىدىن 13نى تەرەققىي قىلدۇرغان. ‹‹ئالاقەت تورى›› سېتىش ئەندىزىسىنى يولغا قويۇپ، ‹‹بوچۈەن›› گۈرۈچى، ‹‹يىنپەن›› تۇخۇمى قاتارلىقلارنى توردا تېز سېتىلىدىغان تاۋارغا ئايلاندۇرغان. 2015 – يىلىنىڭ ئاخىرىدا، دېھقان – چارۋىچىلارنىڭ كىشى بېشىغا توغرا كېلىدىغان ساپ كىرىمى 14 مىڭ 600 يۈەنگە يېتىپ، 2010 – يىلىدىكىنىڭ 1.8 ھەسسىسىگە توغرا كەلگەن، يىلىغا تەخمىنەن 1457 يۈەندىن ئاشقان.
</S>
<S ID=31427>
   سۇبۇتا: ‹‹بۇنىڭدىن كېيىن، شويىڭپەن بازىرى ئۆز ئەمەلىيىتىگە بىرلەشتۈرۈپ، ساياھەتنى ئاساس قىلىپ، بورتالا شەھىرىنىڭ ئارقا گۈللۈكىنى بەرپا قىلىپ، قاناس بىلەن نارات ئارىسىدىكى مەنزىرىلىك رايونغا ئايلىنىدۇ››، دېدى.
</S>
</TEXT>
/BODY
/DOC