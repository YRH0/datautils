<DOC>
<DOCID>TIANSHAN.523934</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-19 16:12:38</DATE>
</HEADER>
<BODY>
<HEADLINE>
<S ID=28447>
ھەمكارلىقتىن يول ھەم پۇل تاپقانلار
</S>
</HEADLINE>
<TEXT>
<S ID=28448>
 ئىختىيارىي مۇخبىرىمىز ئابدۇسالام قادىر
</S>
<S ID=28449>
 غۇلجا شەھىرىنىڭ خەنبىڭ يېزىسى خەنبىڭ كەنتى 1 – گۇرۇپپىسىدىكى ئابدۇرۇسۇل ئۆمەر بىلەن سىچۈەن ئۆلكىسىنىڭ چېڭدۇ شەھىرىدىن بۇ يەرگە ئىشلەمچىلىككە كەلگەن زېڭ شيەنگاڭنىڭ ‹‹ئاكا – ئۇكا›› بولغىنىغا ئون يىلدىن ئاشتى. ئىككى مىللەتتىن بولغان بۇ ‹‹قېرىنداش››لار ئون يىل جەريانىدا خىزمەت ياكى تۇرمۇشتا ئۆزئارا ياردەم بېرىپ، بىر – بىرىنى يۆلەپ، بىر – بىرىگە قېرىنداشلىق مېھرىنى يەتكۈزدى. زېڭ شيەنگاڭنىڭ يېتەكلىشى ۋە قوللىشى بىلەن ئابدۇرۇسۇل ئۆمەر قۇرۇلۇش ھۆددىگەرلىكىگە تايىنىپ كىرىمىنى ئاشۇرۇپ، ھازىر يېزىدىكى بېيىش باشلامچىسىغا ئايلاندى. ئابدۇرۇسۇل ئۆمەرنى يېقىندا زىيارەت قىلغىلى بارغىنىمدا، ئۇ ماتېرىياللارنى ئېلىپ سىرتقا مېڭىشقا تەييارلىق قىلىۋاتقانىكەن. ئۇ:
</S>
<S ID=28450>
   زېڭ شيەنگاڭ بىلەن بۇ يىل 3 – ئايدا غۇلجا شەھىرىنىڭ توغراق يېزىسىدىكى تېرە بازىرىنىڭ قۇرۇلۇش تۈرىنى ھۆددە ئالغانىدىم. ھازىر بۇ تۈردە قۇرۇلۇش باشلاندى. بۈگۈن قۇرۇلۇشنىڭ مۇھىم بىر ماتېرىيالىنى يەتكۈزمىسەم بولمايدۇ، دېگىنىچە مېنى ئاپتوموبىلىغا ئولتۇرغۇزۇپ، قۇرۇلۇش ئورنىغا ئېلىپ باردى. ئالدىمىزغا ئالدىراش چىققان زېڭ شيەنگاڭ ئابدۇرۇسۇل ئۆمەرنىڭ قولىدىن ماتېرىيالنى ئالدى – دە، قۇرۇلۇش ئورنىدىكىلەرگە بىر قىيىن مەسىلىنى ھەل قىلىش يوللىرىنى چۈشەندۈردى. قۇرۇلۇش ئورنىدىكى تېخنىك ۋە ئىشلەمچىلەر ئاساسەن سىچۈەنلىك بولغاچقا، ئابدۇرۇسۇل ئۆمەر خەنزۇ تىلىنى سىچۈەن تەلەپپۇزىدا راۋان سۆزلەپ، ئىشلەمچىلەرگە ئىش تەرتىپلىرىنى چۈشەندۈردى. مەن ئۇنىڭ سىچۈەن تەلەپپۇزىدا راۋان سۆزلىگىنىگە ھەۋەس قىلىپ، ئۇنىڭدىن خەنزۇ تىلىنى قانداق ئۆگەنگەنلىكىنى سورىۋىدىم، ئۇ:
</S>
<S ID=28451>
   ئىلگىرى قۇرۇلۇش ئورۇنلىرىدا ئىشلەمچىلىك قىلىپ يۈرگىنىمدە، ئىچكىرى ئۆلكە، شەھەرلەردىن ئىشلەمچىلىككە كەلگەنلەرنى دوست تۇتقانىدىم. بۇ جەرياندا زېڭ شيەنگاڭ بىلەن دوستلاشتىم. ئۇ ماڭا قۇرۇلۇش بىناكارلىق كەسپىي ماھارىتىنى ئۆگەتكەندىن سىرت، يەنە خەنزۇ تىلىنى ئۆگەتتى. ‹‹ئەقىل ياشتا ئەمەس، باشتا›› دېگەندەك باشلانغۇچ مەكتەپنىڭ 3 – يىللىقىغىچە ئوقۇغان بولساممۇ، تىرىشىپ يۈرۈپ خەنزۇ يولداشلار بىلەن دوست بولۇپ، سىچۈەن شىۋىسىنىلا ئەمەس، گۇاڭدۇڭ شىۋىسىدىمۇ راۋان سۆزلىيەلەيدىغان ھالەتكە يەتتىم، دېدى كۈلۈپ تۇرۇپ. ئارىلىقتا زېڭ شيەنگاڭ ئابدۇرۇسۇل ئۆمەرنى يەنە بىرقانچە قۇرۇلۇش ئورنىغا بېرىپ قۇرۇلۇش ئەھۋالىنى ئىگىلەشكە ئەۋەتتى.
</S>
<S ID=28452>
   ئابدۇرۇسۇل ئۆمەرنىڭ ئائىلىسىدىكى يەتتە جان ئىلگىرى خەنبىڭ كەنتىدىكى ئون نەچچە مو تېرىلغۇ يېرىگە تايىنىپ تۇرمۇش كەچۈرەتتى. ئائىلىسىنىڭ ئىقتىسادىي قىيىنچىلىقى تۈپەيلىدىن ئۇ مەكتەپتە تۈزۈكرەك ئوقۇيالمىدى. كىچىكىدىن تارتىپ جاپا – مۇشەققەتتە تاۋلانغان ئابدۇرۇسۇل ئۆمەر دېھقانچىلىقنىڭ ئارىسال ۋاقىتلىرىدا بىر مەزگىل غۇلجا شەھىرىگە كىرىپ ئىشلەمچىلىك قىلدى. غۇلجا شەھىرىنىڭ شەھەرلىشىش قەدىمىنىڭ تېزلىشىشىگە ئەگىشىپ، بىر قىسىم دېھقانلارنىڭ تېرىلغۇ يېرى ئېلىنىپ، شۇ قاتاردا ئون يىلنىڭ ئالدىدا ئابدۇرۇسۇل ئۆمەر ئائىلىسىنىڭ تېرىلغۇ يېرىمۇ ئېلىندى. شۇنىڭ بىلەن ئابدۇرۇسۇل ئۆمەر مەھەللىدىكى بىرقانچە دوستىنى باشلاپ، ئۆزى تونۇيدىغان قۇرۇلۇش ھۆددىگەرلىرىنىڭ قۇرۇلۇش ئورنىدا ئىشلەشكە باشلىدى ۋە بۇ جەرياندا زېڭ شيەنگاڭ بىلەن تونۇشتى. زېڭ شيەنگاڭ شۇ يىللىرى چېڭدۇ شەھىرىدىن غۇلجا شەھىرىگە ئىشلەمچىلىك قىلغىلى كەلگەنىدى. ۋاقىتنىڭ ئۆتۈشىگە ئەگىشىپ سىچۈەنلىك بۇ يىگىت ئابدۇرۇسۇلنى ياقتۇرۇپ قالدى. ئۇنىڭ كىچىك تۇرۇپلا ئىشلەمچىلىك قىلغىنى، جاپادىن قورقماي ئېغىر ئىشلارنىڭ ھۆددىسىدىن چىقىپ ئائىلىسىنى قامدىغىنىنى ئاڭلاپ، ئۇنىڭغا قايىل بولدى. ئابدۇرۇسۇل ئۆمەر كىچىك پېئىل، خۇشخۇي، چىقىشقاق، سەمىمىي بولۇپ، ئىچكىرىدىن كەلگەن ئىشلەمچىلەر بىلەن ئېجىل – ئىناق ئۆتتى، زېڭ شيەنگاڭنى ئۆز تۇغقىنىدەك كۆرۈپ، قولىدىن كېلىشىچە ياردەم قىلدى. زېڭ شيەنگاڭنىڭ بۇ يۇرتتا باشقا ئۇرۇق – تۇغقىنى بولمىغاچقا، ئۇ ئابدۇرۇسۇل ئۆمەرنى ‹‹ئۇكا›› قىلىۋېلىش ئويىغا كەلدى. شۇنىڭدىن تارتىپ ئۇلار ‹‹ئاكا – ئۇكا›› بولۇشتى. بىر يىلدىن كېيىن زېڭ شيەنگاڭ ئىشلەمچىلىكتىن قول ئۈزۈپ، يەنىمۇ يۈكسەك پەللىلەرنى كۆزلەپ قۇرۇلۇش ھۆددىگىرى بولدى. ئابدۇرۇسۇل ئۆمەرنى ئۆزىنىڭ قۇرۇلۇش ئىشلىرىغا ياردەملىشىشكە چاقىردى ھەم تىجارەتنىڭ ئېپى – جېپىنى ئۆگەتتى. ئۇ ئابدۇرۇسۇل ئۆمەرنىڭ ئۆز ئالدىغا ئىگىلىك تىكلىشىگە ياردەم بېرىش ئۈچۈن، بىر قىسىم قۇرۇلۇشلارنىڭ ھۆددىگەرلىكىنى ئۇنىڭغا بەردى. مەبلىغى قىس، ئۇنىڭ ئۈستىگە قۇرۇلۇش ھۆددىگە ئېلىشنىڭ قانۇنىيەتلىرىنى تېخى تولۇق ئىگىلەپ كېتەلمىگەن ئابدۇرۇسۇلنىڭ ئىككىلىنىۋاتقانلىقىنى كۆرگەن زېڭ شيەنگاڭ: بۇ ئىشنى ساڭا ئىشىنىپ بەرگەندىن كېيىن قورقماي قىلغىن. مەبلەغ يېتىشمىسە مەن بار، قۇرۇلۇشنى پۈتتۈرۈپ ئىش تاپشۇرغاندىن كېيىن ئاندىن ھېسابات قىلساقمۇ بولىدۇ، دەپ ئىلھاملاندۇردى. ئۇ شۇ يىلى غۇلجا شەھىرىنىڭ ئىقتىساد تەرەققىيات رايونىدىن 1 مىليون 600 مىڭ يۈەن مەبلەغ سېلىنىش پىلانلانغان تۇرالغۇ قۇرۇلۇشىنى ھۆددىگە ئېلىپ، بەلگىلەنگەن مۆھلەتتە پۈتتۈرۈپ، ئېرىشكەن يۈز نەچچە مىڭ يۈەن پايدىنىڭ ھەممىنى زېڭ شيەنگاڭنىڭ ئالدىغا قويغىنىدا، زېڭ شيەنگاڭ پايدىنىڭ يېرىمىنى ئابدۇرۇسۇلغا بەردى. بۇ ئىشتىن تەسىرلەنگەن ئابدۇرۇسۇل ئۆمەرنىڭ زېڭ شيەنگاڭغا بولغان ھۆرمىتى تېخىمۇ ئاشتى. شۇنىڭدىن تارتىپ ئۇ زېڭ شيەنگاڭ بىلەن ھەمكارلىشىپ قۇرۇلۇشلارنى ھۆددە ئېلىپ تىجارىتىنى روناق تاپقۇزدى.
</S>
<S ID=28453>
   بۇلتۇر 36 مىليون يۈەن مەبلەغ سېلىنغان يول قۇرۇلۇشىنى ھۆددە ئېلىپ، 1 مىليون يۈەندىن ئارتۇق كىرىم قىلدىم. بۇ يىل يىل بېشىدا 20 مىليون يۈەن مەبلەغ سېلىنغان بىر چوڭ قۇرۇلۇشنى ھۆددە ئالدىم. قۇرۇلۇشلارنى ھۆددە ئېلىشتا زېڭ شيەنگاڭ بىلەن ھەمكارلىشىپ كېلىۋاتىمەن. تىجارەتتە مەن مالىيە ئىشلىرىغا، ئۇ قۇرۇلۇشنىڭ سۈپىتىگە مەسئۇل. بىزنىڭ بۇنىڭدىن كېيىن ھەمكارلىشىپ شىركەت قۇرۇش نىيىتىمىز بار، دېدى ئابدۇرۇسۇل ئۆمەر مەمنۇنىيەت ئارىلاش.
</S>
<S ID=28454>
   ئۇقۇشىمچە، ئابدۇرۇسۇل ئۆمەر خەنبىڭ يېزىسى، پەنجىم بازىرى، دادامتو، توغراق يېزىلىرىدىكى يېرى ئېلىنغان دېھقانلارنىڭ ئائىلىسىدىكى 200دىن ئارتۇق ئەمگەكچىنى ھۆددە ئالغان قۇرۇلۇش ئورۇنلىرىدا ئىشلىتىپ، ئۇلارنىڭ كەسپىي ماھارەت يېتىلدۈرۈشىگە، كىرىمىنى ئاشۇرۇشىغا تۈرتكە بوپتۇ. ئۇنىڭ قۇرۇلۇش ئورنىدا ئىشلىگەن بىرنەچچە ياش ھازىر ئۆز ئالدىغا ئىگىلىك تىكلەپ قۇرۇلۇش ھۆددىگىرىگە ئايلىنىپتۇ.
</S>
<S ID=28455>
   غۇلجا شەھىرىنىڭ خەنبىڭ يېزىسى خەنبىڭ كەنتى پارتىيە ياچېيكىسىنىڭ شۇجىسى، كەنت ئاھالە كومىتېتىنىڭ مۇدىرى تۇرسۇنمۇھەممەد مۇنداق دېدى: ئابدۇرۇسۇل ئۆمەر ئۆز ئالدىغا ئىگىلىك تىكلەپ، بېيىش ئۈلگىسىگە ئايلىنىپلا قالماي، كەنتىمىزدىكى ياشلارنى ئىش ئورنى بىلەن تەمىنلىدى. زېڭ شيەنگاڭ بىلەن سەمىمىي ھەمكارلىشىپ، مىللەتلەر ئىتتىپاقلىقى مارشىنى ياڭراتتى. بىز بۇ ‹‹ئاكا – ئۇكا››لارنىڭ ئىش – ئىزلىرىنى كەنتىمىزدە تەشۋىق قىلىپ، ياخشى ئىجتىمائىي ئۈنۈمگە ئېرىشتۇق.
</S>
</TEXT>
/BODY
/DOC