<DOC>
<DOCID>TIANSHAN.553596</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-09-28 16:03:01</DATE>
</HEADER>
<BODY>
<HEADLINE>
<S ID=51239>
مايتاغ نېفىت-خىمىيە سانائىتى شىركىتى ئاپتونوم رايونىمىزنىڭ ئىقتىسادىي تەرەققىياتىدىكى «پاراۋۇز»غا ئايلاندى
</S>
</HEADLINE>
<TEXT>
<S ID=51240>
   ئوبۇلقاسىم قادىر خەۋىرى: يېقىندا ئېچىلغان مايتاغ نېفىت خىمىيە سانائىتى ئىگىلىكى تەرەققىياتىنىڭ 80 يىللىقىنى خاتىرىلەش يىغىنىدىن ئىگىلىشىمچە، مايتاغ نېفىت – خىمىيە سانائىتى شىركىتىنىڭ بۇ يىلنىڭ ئالدىنقى سەككىز ئېيىدىكى پايدىسى 3 مىليارد 200 مىليون يۈەنگە يېتىپ، شىركەت قۇرۇلغاندىن بۇيانقى ئەڭ يۇقىرى سەۋىيەنى ياراتقان.
</S>
<S ID=51241>
2009 – يىلى مايتاغدا 10 مىليون توننىلىق نېفىت ئايرىش ۋە 1 مىليون توننىلىق ئېتىلېن ئىشلەپچىقىرىش قۇرۇلۇشى پۈتۈپ ئىشقا كىرىشتۈرۈلگەندىن كېيىن، بۇ زاۋۇت يىلدا 35 مىليارد يۈەن ئەتراپىدا كىرىم قىلىپ، يۇقىرىغا 10 مىليارد يۈەنگە يېقىن باج تاپشۇرغان ۋە شىنجاڭدىكى خىمىيە سانائىتىگە مۇناسىۋەتلىك زەنجىرسىمان كەسىپلەرنىڭ 100 مىليارد يۈەنلىك ئىشلەپچىقىرىش قىممىتى يارىتىشىغا تۈرتكە بولۇپ، شىنجاڭنىڭ ئىقتىسادىي تەرەققىياتىدىكى ‹‹پاراۋۇز››غا ئايلانغان.
</S>
<S ID=51242>
   مايتاغنىڭ ئەتراپىدىكى رايونلار مايتاغ نېفىت خىمىيە سانائىتى رايونىغا تايىنىپ، خىمىيە سانائىتى كەسىپلەر توپىنى شەكىللەندۈرۈپ، شىنجاڭنىڭ يېڭىچە تەرەققىيات قەدىمىنى تېزلەتتى.
</S>
<S ID=51243>
ھازىر مايتاغ نېفىت – خىمىيە سانائىتى شىركىتى ئاپتونوم رايونىمىزنى 3/1 قىسىم تەييار ماي بىلەن، %90 يالتىراق ۋە كاۋچۇك سانائىتى خام ئەشياسى بىلەن تەمىنلەپ، خىمىيەۋى تالا، دېھقانچىلىققا ئىشلىتىلىدىغان يالتىراق ۋە تۇرۇبا ماتېرىياللىرى، مۇھىت ئاسراش تىپىدىكى بالون قاتارلىق ئاممىنىڭ تۇرمۇشىغا كېرەكلىك مەھسۇلاتلارنىڭ خام ئەشيالىرىنى ئىشلەپچىقىرىشنى مۇھىم نۇقتا قىلدى.
</S>
<S ID=51244>
   80 يىللىق تەرەققىيات مايتاغنى دۇنياغا تونۇتتى. 150 مىليون توننا نېفىت پىششىقلاپ ئىشلىنىپ، 94 مىليون 360 مىڭ توننا ماي مەھسۇلاتلىرى ئىشلەپچىقىرىلىپ بازارغا سېلىندى.
</S>
<S ID=51245>
ئېتىلېن ئىشلەپچىقىرىش مىقدارى 11 مىليون توننىغا يېتىپ، مەملىكەت بويىچە ئىشلەپچىقىرىلىدىغان ئېتىلېن مىقدارىنىڭ %7ىنى ئىگىلىدى، ئاساسلىق ئىشلەپچىقىرىش كۆرسەتكۈچلىرى ئىلغار سەۋىيەگە يەتتى.
</S>
<S ID=51246>
   بۇ شىركەت يېقىنقى يىللاردىن بۇيان ‹‹بايلىق مەنبەسىدىن پايدىلىنىش، ئىختىساسلىقلارنى تەربىيەلەش، باشقۇرۇش ۋە تېخنىكىدا يېڭىلىق يارىتىش›› تىن ئىبارەت ئۈچ چوڭ ئىستراتېگىيەدە چىڭ تۇرۇپ، نېفىت، تەبىئىي گاز بايلىق مەنبەسى ئەۋزەللىكىنى ئىقتىسادىي ئەۋزەللىككە ئايلاندۇرۇپ، كەسىپلەرنىڭ تەرەققىياتىنى بىر تۇتاش ئىلگىرى سۈردى.
</S>
<S ID=51247>
نېفىت باھالاش، بىرىكمە سىمولا ۋە كاۋچۇك تەتقىقات مەركىزىدىن ئىبارەت ئۈچ تەتقىقات مەركىزىنى قۇرۇپ، 46 تۈرلۈك يېڭى مەھسۇلاتنى تەتقىق قىلىپ ئىشلەپچىقاردى، بۇ مەھسۇلاتلار بازارغا سېلىنغاندىن كېيىن، كۆپلىگەن ساھەدە دۆلەت ئىچى بازىرىدىكى بوشلۇقنى تولدۇردى ۋە ئىشلەتكۈچى ئورۇنلارنىڭ بىردەك ياخشى باھاسىغا ئېرىشىپ، كوزىر مەھسۇلاتقا ئايلاندى.
</S>
<S ID=51248>
   مايتاغ نېفىت – خىمىيە سانائىتى شىركىتى 80 يىلدىن بۇيان ‹‹پىداكار نېفىتچىلىك روھى، جاپاغا چىداپ قاتتىق ئىشلەش روھى، ئىنچىكە باشقۇرۇش روھى ۋە بىرىنچىلىكنى قولغا كەلتۈرۈش روھى››غا ئىگە كارخانا روھىنى بەرپا قىلىپ، مەملىكەت بويىچە مۇھىت بىلەن دوست كارخانا شەرىپىگە ۋە مەملىكەت بويىچە 1 – ماي ئەمگەك تەقدىرنامىسىگە ئېرىشتى، ئۈچ قېتىم ‹‹مەملىكەت بويىچە ئېتىلېن ئىشلەپچىقىرىش ئۈنۈمدارلىقىدىكى <سەركە>›› دېگەن شەرەپكە ئېرىشتى.
</S>
<S ID=51249>
   مايتاغ نېفىت – خىمىيە سانائىتى شىركىتىنىڭ باش دىرېكتورى چېن جۈنخاۋ مۇنداق دېدى: مايتاغ نېفىت – خىمىيە سانائىتى شىركىتى نېفىت بازىرى كاساتلاشقان ئەھۋالدىمۇ پۇرسەتنى چىڭ تۇتۇپ، رىقابەتكە دادىل يۈزلىنىپ، ئىچكى ئىسلاھاتنى چوڭقۇرلاشتۇرۇپ، باشقۇرۇشنى كۈچەيتتى؛ نېفىت ئايرىش سانائىتىنى تېخىمۇ ئەلالاشتۇردى؛ يېڭىلىق يارىتىشنى ھەرىكەتلەندۈرگۈچ كۈچ قىلىپ، يېڭى مەھسۇلاتنى تەتقىق قىلىش، ئېچىش قەدىمىنى تېزلىتىپ، نېفىتچىلىكتە داڭلىق مەھسۇلات يارىتىش ئۈچۈن تىرىشتى.
</S>
<S ID=51250>
‹‹13 – بەش يىل››دا دۆلەتنىڭ ‹‹بىر بەلباغ، بىر يول›› ئىستراتېگىيەسىگە تايىنىپ، 2 مىليارد يۈەن مەبلەغ جۇغلاپ، ھەر يىلى قازاقىستاندىن كىرگۈزۈلىدىغان 10 مىليون توننا يېنىك گىدروكاربوننى نېفىت ئايرىش ۋە ئېتىلېن زاۋۇتىنىڭ ئەلا سۈپەتلىك خام ئەشياسىغا ئايلاندۇرۇش قۇرۇلۇش تۈرىنى يولغا قويۇشنى پىلانلىدۇق.
</S>
<S ID=51251>
بۇ تۈر ئىشلەپچىقىرىشقا كىرىشتۈرۈلسە ئىشلەپچىقىرىلغان ئاروماتىك گىدروكاربون ۋە خىمىيەلىك سىمولا شىنجاڭنىڭ نېفىت – خىمىيە كەسىپ زەنجىرىنى ئۇزارتىشنى ئاساسلىق خام ئەشيا بىلەن تەمىنلەيدۇ.
</S>
<S ID=51252>
بۇ تۈر ئاپتونوم رايون ئوتتۇرىغا قويغان شىنجاڭنىڭ توقۇمىچىلىق سانائىتى كەسپىنى راۋاجلاندۇرۇش ئىستېراتېگىيەسى بىلەن بىردەكلىككە ئىگە بولۇپ، شىنجاڭنىڭ پاختا توقۇمىچىلىق ۋە خىمىيەۋى تالا توقۇمىچىلىق سانائىتىنى تەڭ تەرەققىي قىلدۇرۇپ، ئىشقا ئورۇنلىشىشنى ئىلگىرى سۈرۈشتە مۇھىم ئەھمىيەتكە ئىگە.
</S>
</TEXT>
/BODY
/DOC