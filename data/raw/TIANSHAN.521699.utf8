<DOC>
<DOCID>TIANSHAN.521699</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-08 12:21:03</DATE>
</HEADER>
<BODY>
<HEADLINE>
<S ID=27402>
كورا كەنتىدە ياڭرىغان ‹‹تۈگىمەس ناخشا››
</S>
</HEADLINE>
<TEXT>
<S ID=27403>
  ئىمىنجان تۇرسۇن
</S>
<S ID=27404>
  يوپۇغا ناھىيەسىنىڭ يوپۇغا يېزىسى كورا كەنتى ئۇيغۇر ۋە خەنزۇ دېھقانلار ئارىلىشىپ ئولتۇراقلاشقان، ناھىيە بويىچە ‹‹مىللەتلەر ئىتتىپاقلىقى – تەرەققىياتىدىكى ئۈلگىلىك كەنت››، ئاپتونوم رايونىمىز بويىچە ‹‹مەدەنىي كەنت››لەرنىڭ بىرى. بۇ يەردىكى ھەر مىللەت دېھقانلار ئۇزاق يىللاردىن بۇيان، ئىتتىپاقلىق ناخشىسىنى بىرگە ياڭرىتىپ، كەنتنىڭ ئىقتىسادىي، ئىجتىمائىي ئىشلىرىنىڭ تەرەققىياتىنى يۈكسەلدۈرۈپ كەلمەكتە.
</S>
<S ID=27405>
   بۇ يىل 3 – ئاي كىرگەندىن بۇيان، بۇ كەنتتىكى ئۇيغۇر، خەنزۇ دېھقانلارنىڭ ئەتىيازلىق تېرىلغۇ تەييارلىقى ۋە تېرىقچىلىق ئىشلىرى كۈلكە – چاقچاققا تولغان قايناق ھالەتتە باشلاندى. قوشنىسى تۇرغۇن سادىقنىڭ كېۋەزلىرىنى ئوغۇتلاشقا ياردەملىشىۋاتقان دېھقان فېڭ يۈگۇاڭ مۇنداق دېدى: مەن مۇشۇ كەنتتە تۇغۇلۇپ چوڭ بولغان، ئاتا – ئانام 60 نەچچە يىل بۇرۇن بۇ يەرگە كەلگەندە، كەنتتىكى ئۇيغۇر قېرىنداشلارنىڭ كۆپ ياردىمىگە ئېرىشكەنىكەن. شۇڭا ئۇلار دائىم ماڭا ئۇيغۇر قېرىنداشلارنىڭ ياخشىلىقىغا ئىمكانىيەتنىڭ بارىچە جاۋاب قايتۇرۇشۇمنى تاپىلايتتى. خېلى يىللاردىن بۇيان بىز ئۇيغۇر قېرىنداشلىرىمىز بىلەن مەيلى ئېلىم – بېرىم ئىشلىرى، تېرىقچىلىق، زىرائەتلەرنى تېخنىكىلىق باشقۇرۇش ئىشلىرىدا بولسۇن، ئۆزئارا ھەمدەم بولۇپ، ئۇرۇق – تۇغقانلاردەك ئېجىل – ئىناق ئۆتۈۋاتىمىز.
</S>
<S ID=27406>
   بۇ يىل 60 ياشنىڭ قارىسىنى ئالغان تۇرغۇن سادىق مۇنداق دېدى: كونىلار ‹‹يىراقتىكى تۇغقاندىن، يېقىندىكى قوشنا ئەلا›› دەپ راست ئېيتىپتىكەن. فېڭ يۈگۇاڭ بىلەن يېقىن قوشنا، ئاكا – ئۇكا بولۇپ ئۆتۈۋاتقىنىمىزغا مانا ھازىر 15 يىلدىن ئاشتى. قانداقلا ئىشقا يولۇقساق ئۇنىڭدىن مەسلىھەت سوراپ، قىيىنچىلىقلارنى ئورتاق ھەل قىلىمىز، ئۇنىڭ يېزا ئىگىلىك ماشىنا – ئۈسكۈنىلىرىنى ئۆزىمىزنىڭكىدەك خاتىرجەم ئىشلىتىمىز. بىز بۇ خىل قېرىنداشلىق مۇناسىۋىتىنى مەڭگۈ داۋاملاشتۇرىمىز.
</S>
<S ID=27407>
   كورا كەنت پارتىيە ياچېيكىسىنىڭ شۇجىسى ئاۋۇت ساۋۇت مۇنداق دېدى: كەنتىمىزدە خەنزۇ دېھقانلارنىڭ نوپۇسى 140تىن ئاشىدۇ. ئۇلار ئۇيغۇر دېھقانلار بىلەن تۈرلۈك ئاممىۋى پائالىيەت، توي – تۆكۈن، نەزىر – چىراغ، ھېيت – بايرام يىغىلىشىنى بىللە ئۆتكۈزىدۇ، ئۇلار مەدەنىيەت، ئۆرپ – ئادەت جەھەتتە چوڭقۇر چۈشىنىش ھاسىل قىلدى. ئىشلەپچىقىرىش، تۇرمۇشتا خۇددى بىر ئائىلىنىڭ ئەزالىرىدەك ئۆزئارا ياردەم بېرىش، قوللاشنى ئاساس قىلغان مىللەتلەر ئىتتىپاقلىقىنىڭ ‹‹تۈگىمەس ناخشا››سىنى بىرلىكتە ياڭرىتىپ كەلمەكتە.
</S>
<S ID=27408>
‏
</S>
</TEXT>
/BODY
/DOC