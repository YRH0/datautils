<DOC>
<DOCID>TIANSHAN.529989</DOCID>
<HEADER>
<CLASS>شىنجاڭ</CLASS>
<DATE>2016-06-24 10:59:14</DATE>
</HEADER>
<BODY>
<HEADLINE>
<S ID=31239>
شايار ناھىيەسى قايلور بازىرى ئاپتونوم رايون بويىچە يېزا–بازارلىق خەلق قۇرۇلتىيى، خەلق ھۆكۈمىتىنىڭ نۆۋەت ئالماشتۇرۇش سايلىمىنى ھەممىدىن بۇرۇن تاماملىدى
</S>
</HEADLINE>
<TEXT>
<S ID=31240>
   ئۆز خەۋىرىمىز: ئاپتونوم رايوننىڭ يېزا – بازارلىق خەلق قۇرۇلتىيى، ھۆكۈمەتلەرنىڭ نۆۋەت ئالماشتۇرۇش خىزمىتىدە ئۈلگە كۆرسىتىش نۇقتىسى بولغان شايار ناھىيەسى قايلور بازىرى ئاپتونوم رايون بويىچە خەلق قۇرۇلتىيى يىغىنى ئاچقانىدى، بۇ ئاپتونوم رايون بويىچە يېزا – بازارلىق خەلق قۇرۇلتىيى، خەلق ھۆكۈمىتىنىڭ نۆۋەت ئالماشتۇرۇش سايلىمى خىزمىتىنىڭ رەسمىي باشلانغانلىقىدىن دېرەك بېرىدۇ.
</S>
<S ID=31241>
   ئىگىلىنىشچە، بۇ قېتىمقى خەلق قۇرۇلتىيى يىغىنى قايلور بازىرىدا يېزا بىكار قىلىنىپ بازار قۇرۇلغاندىن كېيىن ئېچىلغان تۇنجى قېتىملىق يىغىن، شۇنداقلا يەرلىك ھەر دەرىجىلىك خەلق قۇرۇلتايلىرى ۋە يەرلىك ھەر دەرىجىلىك خەلق ھۆكۈمەتلىرى تەشكىلىي قانۇنى، سايلام قانۇنى، ۋەكىللەر قانۇنىغا تۈزىتىش كىرگۈزۈلگەندىن كېيىن، ئاپتونوم رايونىمىزدا ئېچىلغان تۇنجى قېتىملىق خەلق قۇرۇلتىيى، خەلق ھۆكۈمەتلىرىنىڭ نۆۋەت ئالماشتۇرۇش سايلىمى يىغىنى ھېسابلىنىدۇ. يىغىن باشتىن ئاخىرى دېموكراتىك، ئىتتىپاقلىق، ئىناقلىق كەيپىياتىدا ئۆتكۈزۈلدى، يىغىنغا قاتناشقان 55 ۋەكىل قۇرۇلتاي ھەيئەت رىياسىتىنىڭ رەھبەرلىكىدە، ئىجتىمائىي مۇقىملىق ۋە ئەبەدىي ئەمىنلىكتىن ئىبارەت ئومۇمىي نىشاننى زىچ چۆرىدەپ، نامراتلىقتىن قۇتۇلدۇرۇش جېڭىدە غەلىبە قىلىش، ‹‹گۈزەل يېزا – كەنت، ئىناق يۇرت – ماكان، ھاللىق سەۋىيەگە يەتكەن قايلور›› قۇرۇشنى كۆزدە تۇتۇپ، ئاكتىپ تەكلىپ – پىكىر بەردى ۋە چارە – تەدبىر كۆرسەتتى. بەشتىن ئارتۇق ۋەكىل بىرلىشىپ ئىمزا قويۇپ خەلق قۇرۇلتىيى يىغىنىغا 15 تەكلىپ لايىھەسى سۇندى، بۇنىڭ ئىچىدە ئېتىز – ئېرىق سۇ ئىنشائاتى قۇرۇلۇشى، كەسىپ قۇرۇلمىسىنى تەڭشەشكە دائىر ئالتە تەكلىپ لايىھەسى خەلق قۇرۇلتىيى يىغىنىنىڭ تەكلىپ لايىھەسى قىلىپ بېكىتىلدى.
</S>
<S ID=31242>
   بۇ قېتىمقى نۆۋەت ئالماشتۇرۇش سايلىمىدا، پارتىيە رەھبەرلىكىدە چىڭ تۇرۇلۇپ، نۆۋەت ئالماشتۇرۇش خىزمىتىنىڭ توغرا يۆنىلىشتە بولۇشىغا ھەقىقىي كاپالەتلىك قىلىندى. قانۇن بويىچە ئىش قىلىشتا قاتتىق چىڭ تۇرۇلدى، مۇناسىۋەتلىك قانۇن بەلگىلىمىلىرىگە ئاساسەن، بازار دەرىجىلىك سايلام رايونىدىن 24 ى تەسىس قىلىندى، تىزىملاتقان سايلىغۇچىلار 18 مىڭ 280 گە يەتتى، سايلام ئارقىلىق بازارلىق خەلق قۇرۇلتىيى ۋەكىلىدىن 55 ى سايلاپ چىقىلدى، بۇنىڭ ئىچىدە ئاز سانلىق مىللەتلەر ۋەكىللىرى 49، ئايال ۋەكىللەر 14 بولۇپ، ئاساسىي قاتلامدىكى ۋەكىللەرنىڭ نىسبىتى ئالدىنقى نۆۋەتتىكىدىن سەل يۇقىرى بولدى. دېموكراتىيەنى تولۇق جارى قىلدۇرۇشتا چىڭ تۇرۇلۇپ، سايلىغۇچىلارنىڭ دېموكراتىك ھوقۇقىنى يۈرگۈزۈشىگە كاپالەتلىك قىلىندى. سايلام كۆڭۈل قويۇپ تەشكىللىنىپ، سايلام چارىسى ئىلمىي بېكىتىلدى، تەشكىل كۆرسەتكەن نامزاتلار يۇقىرى ئاۋاز بىلەن سايلاندى، يېڭى بىر نۆۋەتلىك بازارلىق خەلق ھۆكۈمىتى بەنزىسىنىڭ ئوتتۇرىچە يېشى 36.8 ياش بولدى، بىر مۇنەۋۋەر كەنت پارتىيە ياچېيكىسىنىڭ شۇجىسى بازارلىق ھۆكۈمەتنىڭ رەھبەرلىك بەنزىسىگە كىرگۈزۈلدى. نۆۋەت ئالماشتۇرۇش ئىنتىزامى چىڭىتىلدى، ۋىلايەت، ناھىيەنىڭ نۆۋەت ئالماشتۇرۇش ئىستىلىغا نازارەت قىلىش گۇرۇپپىسى نازارەتچىلىكنى كۈچەيتتى، تەييارلىق يىغىندا بارلىق ۋەكىللەر ‹‹ئەينەك›› ناملىق ئىبرەت تەربىيەسى فىلىمىنى كۆرۈشكە تەشكىللەندى.
</S>
<S ID=31243>
   ئاپتونوم رايونلۇق پارتكوم تەشكىلات بۆلۈمى يۈكسەك ئەھمىيەت بېرىپ، پۈتۈن جەرياندا يېتەكچىلىك قىلىپ ئۆتكەل ئىگىلەشكە خادىم ئەۋەتتى. ئاقسۇ ۋىلايەتلىك پارتكوم، شايار ناھىيەلىك پارتكوم، خەلق قۇرۇلتىيى ۋە ناھىيەلىك پارتكوم تەشكىلات بۆلۈمى تەشكىلىي رەھبەرلىك ۋە كونكرېت يېتەكچىلىك قىلىشنى كۈچەيتىپ، خىزمەت لايىھەسىنى كۆڭۈل قويۇپ بېكىتىپ، ئۈلگىلىك يېزا – بازارلارنىڭ نۆۋەت ئالماشتۇرۇش خىزمىتىنى قېلىپلاشتۇرۇش، تۈزۈملەشتۈرۈش سەۋىيەسىنى تىرىشىپ ئۆستۈردى. ئاقسۇ ۋىلايىتىنىڭ ناھىيە – شەھەرلىرىدىكى نۆۋەت ئالماشتۇرۇش خىزمىتىگە قاتنىشىدىغان تايانچلاردىن 62 كىشى نەق مەيدانغا كېلىپ پۈتۈن جەرياننى كۆرۈپ، تەجرىبە ئۆگىنىپ ئۆرنەك قىلدى.
</S>
</TEXT>
/BODY
/DOC