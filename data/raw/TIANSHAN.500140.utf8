<DOC>
<DOCID>TIANSHAN.500140</DOCID>
<HEADER>
<CLASS>خەلقئارا</CLASS>
<DATE>2016-02-22 10:59:07</DATE>
</HEADER>
<BODY>
<HEADLINE>
<S ID=13820>
قازاقىستاندىكى بىر كەنتتە كەنت ئاھالىلىرى نامەلۇم سەۋەب بىلەن ئۇيقۇ كېسىلىگە گىرىپتار بولدى
</S>
</HEADLINE>
<TEXT>
<S ID=13821>
   ئەنگلىيە «كۈندىلىك پوچتا گېزىتى»نىڭ 18-فېۋرال خەۋەر قىلىشىچە، قازاقىستاننىڭ غەربىدىكى بىر كەنتتە نەچچە ئون كەنت ئاھالىسى نامەلۇم سەۋەب بىلەن ئۇيقۇ كېسىلىگە گىرىپتار بولغان.
</S>
<S ID=13822>
ئاخىرىدا يەرلىك ھۆكۈمەت ئاھالىلەرنى تەشكىللەپ، بۇ كەنتتىن ئايرىلىشنى قارار قىلغان.
</S>
<S ID=13823>
   2014-يىل نويابىردىن باشلاپ، بۇ كەنتتىكى ئاھالىلەردە ئارقا-ئارقىدىن ئۇيقۇسى كېلىش، تارتىشىش، قول-پۇتلىرى ئۇيۇشۇش، خىيالىي تۇيغۇ پەيدا بولۇش قاتارلىق ئەھۋاللار كۆرۈلگەن.
</S>
<S ID=13824>
بەزى بالىلار ھەر كۈنى ئەتىگەن سائەت 11:00دىلا يەنە ئۇخلىغان، ھەتتا بىر ئۇخلىشىدا نەچچە كۈن ئۇخلىغان.
</S>
<S ID=13825>
ئىگىلىنىشىچە، يېرىم قىسىم كەنت ئاھالىسى بۇنىڭغا ئالاقىدار ئاستا خاراكتېرلىك كېسەلگە گىرىپتار بولغان بولۇپ، %80 بالا نەپەسلىنىش يولى كېسەللىكىگە گىرىپتار بولغان.
</S>
<S ID=13826>
  يەرلىك ھۆكۈمەت تەكشۈرۈش ئارقىلىق، كەنت ئەتراپىدىكى بىر ئېلېكتىر ئىستانسىسىنىڭ ھىدروگېن سۇلفىد قاتارلىق زەھەرلىك گاز قويۇپ بېرىدىغانلىقىنى بايقىغان.
</S>
<S ID=13827>
گەرچە تۇرخۇن سۈپىتى ئۆلچەمگە يەتمىسىمۇ، لېكىن نازارەت قىلىپ تەكشۈرۈش نەتىجىسىدىن ئاشكارىلىنىشىچە، بۇلغىنىش سەۋىيەسى يەنىلا بىخەتەرلىك ئۆلچىمى ئىچىدە ئىكەن.
</S>
<S ID=13828>
 ئاخىرىدا ھۆكۈمەت كەنت ئاھالىلىرىنى تەشكىللەپ يۆتكەشنى قارار قىلغان بولۇپ، مۆلچەرلىنىشىچە، 2016-يىل ئاخىرىغىچە ھەر بىر كەنت ئاھالىسىگە ئاقساي رايونىدىن تۇرالغۇ تەمىنلىنىدىكەن.
</S>
<S ID=13829>
  ئەڭ ئاخىرقى تەپسىلىي تەكشۈرۈش نەتىجىسىدە كۆرسىتىلىشىچە، كەنت ئەتراپىدىكى سوۋېت ئىتتىپاقى مەزگىلىدىكى تاشلىۋېتىلگەن ئۇران كانى بۇ خىل غەلىتە ئۇيقۇ كېسىلىنى كەلتۈرۈپ چىقارغان سەۋەب بولۇشى مۇمكىن ئىكەن.
</S>
</TEXT>
/BODY
/DOC