<DOC>
<DOCID>TIANSHAN.489799</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-01-19 12:59:13</DATE>
</HEADER>
<BODY>
<HEADLINE>
<S ID=3694>
پىچان ناھىيەسى ساياھەتچىلىكتە ئۆزگىچە يول تۇتۇپ ئۈنۈمىنى كۆردى
</S>
</HEADLINE>
<TEXT>
<S ID=3695>
    ئىختىيارىي مۇخبىرىمىز مىجىت ئىبراھىم خەۋىرى:پىچان ناھىيەسى بۇلتۇر ئىلگىرىكى يىللاردىكى تەجرىبە-ساۋاقلارنى ئەستايىدىل يەكۈنلەپ، ساياھەت رايونلىرىنىڭ دەرىجىسىنى ئۆستۈرۈپ، چوڭ ساياھەت ئەندىزىسىنى شەكىللەندۈرگەنلىكتىن، ساياھەتچىلىك ئىشلىرى مۇقىملىق ئىچىدە ئىلگىرىلەپ، ساياھەتچىلىك كىرىمى سىجىل ئاشتى.
</S>
<S ID=3696>
    پىچان ناھىيەسى بۇ يىلنىڭ بېشىدا ئۈرۈمچىدە «ساياھەتچىلىكنى تونۇشتۇرۇش يىغىنى» چاقىرىش بىلەن بىرگە، رادىيو-تېلېۋىزىيە، تور، گېزىت قاتارلىق ئاخبارات ۋاستىلىرىدىن پايدىلىنىپ، ئاپتونوم رايون ئىچى-سىرتىغا پىچان ساياھەتچىلىكنى كەڭ كۆلەمدە تەشۋىق قىلدى. ناھىيە مەسئۇللىرى ۋە بۆلۈم دەرىجىلىكتىن يۇقىرى 400 گە يېقىن كادىرنى ساياھەتچىلىكنى تەشۋىق قىلىش، ئېچىش، تەرەققىي قىلدۇرۇشقا قاتنىشىشقا چاقىردى.
</S>
<S ID=3697>
ناھىيە تەۋەسىدىكى دۆلەت A4 دەرىجىلىك مەنزىرگاھ-قۇمتاغ سەيلىگاھىنىڭ دەرىجىسىنى A5 دەرىجىلىك مەنزىرگاھقا ئۆزگەرتىش ۋە A3 دەرىجىلىك تۇيۇق مەنزىرە رايونىنى ئەسلىي قىياپىتىنى ساقلاپ قىلىش ئاساسىدا A4 دەرىجىلىك ساياھەت رايونى قىلىپ قۇرۇپ چىقىشنىڭ تەييارلىق خىزمەتلىرىنى ياخشى ئىشلەپ، ساياھەت رايونلىرىنىڭ مۇھىتىنى ئومۇميۈزلۈك ياخشىلىدى.
</S>
<S ID=3698>
پىچان يورا دەۋرى مۇزېي قۇرۇلۇشىنى تېزلىتىپ، مۇزېيدا كۆرگەزمە قىلىش لايىھەسىنى تۈزۈپ، ئاساسىي قۇرۇلۇشنى تاماملاپ، مەدەنىيەت ۋە ساياھەتنىڭ بىرىكمە تەرەققىياتىنى ئىلگىرى سۈردى.
</S>
<S ID=3699>
ساياھەتچىلىكنى تەرەققىي قىلدۇرۇش يوللىرى ئۈستىدە ئەتراپلىق ئىزدىنىپ، «ئاۋات پەسىلدە ساياھەت قىلىش»نى، «تۆت پەسىلنىڭ ھەممىسىدە ساياھەت قىلىش»قا؛ «بىر كۈنلۈك ساياھەت قىلىش»نى «نەچچە كۈنلۈك ساياھەت قىلىش»قا؛ «ئېكسكۇرسىيە ساياھىتى»نى «مەدەنىيەت ساياھىتى» گە ئۆزگەرتتى.
</S>
<S ID=3700>
بۇنىڭدىن باشقا، بۇ ناھىيە يەنە ساياھەت رايونلىرىدا ھېيت-بايرام، «قوش دەم ئېلىش» كۈنلىرىدە ئويۇن قويۇش، ئەل ئىچى ئەدەبىيات-سەنئەت پائالىيەتلىرىنى ئۆتكۈزۈش، دارۋازلىق، چېلىشىش، قۇشقار، خوراز سوقۇشتۇرۇش قاتارلىق قىزىقارلىق مەدەنىيەت-تەنتەربىيە پائالىيەتلىرىنى قانات يايدۇرۇش قاتارلىق شەكىللەر ئارقىلىق ساياھەتچىلەرنى جەلپ قىلدى.
</S>
<S ID=3701>
يۇقارقىدەك بىر قاتار ئەمەلىي خىزمەتلەرنىڭ ئىشلىنىشى نەتىجىسىدە، بۇلتۇر پىچانغا كېلىدىغان ساياھەتچىلەرنىڭ ئايىقى ئۈزۈلمىدى.
</S>
<S ID=3702>
مۇخبىرنىڭ پىچان ناھىيەسىدىكى مۇناسىۋەتلىك تارماقلاردىن ئىگىلىشىچە، پىچان ناھىيەسى 2015-يىلى 1 مىليون 510 مىڭ ئادەم/ قېتىم ساياھەتچىنى كۈتۈۋېلىپ، 310 مىليون يۈەن كىرىم قىلغان.
</S>
<S ID=3703>
بۇ ئالدىنقى يىلىنىڭ ئوخشاش مەزگىلىدىكىدىن %25.62 ۋە %19.23 ئارتۇق.
</S>
</TEXT>
/BODY
/DOC