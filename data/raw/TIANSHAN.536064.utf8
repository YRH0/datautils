<DOC>
<DOCID>TIANSHAN.536064</DOCID>
<HEADER>
<CLASS>شىنجاڭ</CLASS>
<DATE>2016-07-21 11:34:27</DATE>
</HEADER>
<BODY>
<HEADLINE>
<S ID=34172>
نامراتلىقتىن قۇتۇلدۇرۇش ۋە ئىككى توشقان ھېكايىسى
</S>
</HEADLINE>
<TEXT>
<S ID=34173>
   ئەكبەر ئىسمائىل
</S>
<S ID=34174>
   بىرنەچچە يىلدىن بۇيان ئاپتونوم رايونىمىزدا نامراتلىقتىن قۇتۇلدۇرۇش جېڭى ھەر دەرىجىلىك پارتىيە، ھۆكۈمەت تارماقلىرى ئەڭ كۆڭۈل بۆلىدىغان قىزىق تېمىلارنىڭ بىرى بولۇپ قالدى. جايلار ھەر يىللىق خىزمەتلەردە ئۆز جايىنىڭ ئەھۋالىنى چۆرىدىگەن ھالدا ئېچىش – يۆلەش خىزمىتىنى نۇقتىلىق تۇتۇپ، مەركەز، ئاپتونوم رايوننىڭ بۇ ھەقتىكى قارار، ئورۇنلاشتۇرمىلىرىغا پائال ئاۋاز قوشۇپ، تارىخىي خاراكتېرلىك نەتىجىلەرنى قولغا كەلتۈردى، شۇنداقلا ئومۇميۈزلۈك ھاللىق جەمئىيەت قۇرۇپ چىقىش نىشانىغا يېتىشنىڭ ھەل قىلغۇچ باسقۇچىغا قاراپ پۇختا قەدەم تاشلىدى. ئاپتونوم رايونىمىزدا ئۆتكەن بەش يىلدا 1 مىليون 740 مىڭ كىشى نامراتلىقتىن قۇتۇلۇپ، نامرات رايونلاردىكى كىشىلەرنىڭ ئىشلەپچىقىرىش، تۇرمۇش شارائىتىدا كۆرۈنەرلىك ئۆزگىرىش بولدى. بولۇپمۇ، جەنۇبىي شىنجاڭدىكى ئۈچ ۋىلايەت، بىر ئوبلاستتىكى نامرات ئاھالىدىن 1 مىليون 350 مىڭى ئازىيىپ، ئاھالىنىڭ نامراتلىق نىسبىتى كۆرۈنەرلىك تۆۋەنلىدى.
</S>
<S ID=34175>
   بۇ نەتىجىلەر كىشىنى خۇشال قىلىدۇ، ئىلھاملاندۇرىدۇ. ئاپتونوم رايونىمىز مەملىكەت بىلەن تەڭ قەدەمدە ھاللىق جەمئىيەتكە قەدەم قويۇش ئۈچۈن كەلگۈسىدىكى يۆلەش – ئېچىش خىزمىتىنىڭ نىشان – ۋەزىپىلىرىنى بېكىتىپ، كونكرېت خىزمەتلەرنى ئورۇنلاشتۇردى. پىلان بويىچە كەلگۈسى بەش يىلدا ئاپتونوم رايونىمىزدىكى 2 مىليون 610 مىڭ نامرات ئاھالە نامراتلىقتىن قۇتۇلدۇرۇلۇپ، 35 نۇقتىلىق نامرات ناھىيە، 3029 كەنتنىڭ نامراتلىق قالپىقى ئېلىپ تاشلىنىدۇ.
</S>
<S ID=34176>
   ئاپتونوم رايونلۇق پارتكوم، خەلق ھۆكۈمىتى كەلگۈسىدىكى يۆلەش – ئېچىش خىزمىتىنى ئورۇنلاشتۇرغاندا نامراتلارنى تۈجۈپىلەپ يۆلەش، تۈجۈپىلەپ نامراتلىقتىن قۇتۇلدۇرۇش تاكتىكىسىدا چىڭ تۇرۇپ، ‹‹كىمنى يۆلەش››، ‹‹كىم يۆلەش››، ‹‹قانداق يۆلەش››، ‹‹قانداق چېكىندۈرۈش›› مەسىلىسىنى ھەقىقىي ھەل قىلىشنى ئوتتۇرىغا قويدى. نامراتلىقتىن قۇتۇلدۇرۇش سېلىنما، كۈچ كۆپ كېتىدىغان، ئەمما ئۈنۈمى ئۇزاقتا كۆرۈلىدىغان خىزمەت. بۇ خىزمەتنى ئىشلەشتە تەكرار ئەمگەكتىن، ئۈنۈمسىز ئەمگەكتىن ساقلىنىش تولىمۇ زۆرۈر.
</S>
<S ID=34177>
   نامراتلىقتىن قۇتۇلدۇرۇش توغرىسىدا گەپ بولسىلا، ئىككى توشقان توغرىسىدىكى مەسەل يادىمغا يېتىدۇ.
</S>
<S ID=34178>
   ئۇزاق زامانلار ئىلگىرى بىر ئاق توشقان بىلەن بىر قارا توشقان قوشنا ئۆتكەن ئىكەن. ئۇلار بىر دېھقاننىڭ تەكلىپى بىلەن دېھقاننىڭ تېرىقچىلىقىغا ياردەملىشىپ بېرىپتۇ. دېھقان ئىش ھەققى ئۈچۈن ئۇلارغا بىر سېۋەتتىن سەۋزە بەرمەكچى بوپتۇ. قارا توشقان سەۋزىنى ئېلىپ، ھەشقاللا ئېيتىپ كېتىپ قاپتۇ، ئاق توشقان سەۋزنىڭ يېرىمىنى ئالغاندىن كېيىن، قالغان يېرىمىغا ئۇرۇقلۇق بېرىشنى تەلەپ قىپتۇ.
</S>
<S ID=34179>
   كۈنلەر ئۆتۈپ، قارا توشقان سەۋزىنى يەپ تۈگىتىپ، يەنە دېھقاننىڭ يېنىغا ئىشلەمچىلىككە كەپتۇ ۋە پات – پات ئىشلەمچىلىككە تايىنىپ، جېنىنى جان ئېتىپتۇ. ئاق توشقان بولسا ئۇرۇقنى تېرىپ، تېخىمۇ كۆپ سەۋزىگە ئىگە بوپتۇ ۋە كېيىنكى كۈنلەردە باشقا توشقانلارنى ياردەمگە چاقىرىپ سەۋزە تېرىپ، دېھقانغا سەۋزە تەمىنلەپ، دېھقاننىڭ شېرىكىگە ئايلىنىپتۇ.
</S>
<S ID=34180>
   نامراتلىقتىن قۇتۇلدۇرۇشتا قاراشنى يېڭىلاش، قېلىپلىشىپ قالغان شەكىلنى ئۆزگەرتىش مۇھىم ھالقا. نامرات كىشىلەر ئارىسىدا ئاق توشقان بىلەن قارا توشقانغا ئوخشايدىغانلار كۆپ. شۇڭا يۆلەش – ئېچىش ئوبيېكتلىرىنىڭ قايسى خىلغا تەۋە ئىكەنلىكىنى ئېنىق ئايدىڭلاشتۇرۇپ، قاراتمىلىقى بولغان ھالدا ياردەم بېرىش نامراتلىقتىن قۇتۇلدۇرۇش خىزمىتىنىڭ ئۈنۈمىنى ھەسسىلەپ ئاشۇرىدۇ.
</S>
<S ID=34181>
   تۇرمۇشتا ئاق توشقانغا ئوخشاش ئىرادىلىك كىشىلەر خېلى كۆپ. يېقىندا نامرات ئائىلىدە چوڭ بولۇپ، ئالىي مەكتەپكە ئوقۇشقا كىرگەن ۋە ئوقۇش جەريانىدا ئۆز كۈچىگە تايىنىپ ئىگىلىك تىكلەپ، نامراتلىق قالپىقىنى چۆرۈپ تاشلىغان بىر قىزنىڭ ھېكايىسىنى ئاڭلىدىم. بۇ قىز ئالىي مەكتەپكە كىرگەندىن كېيىن دەسلەپتە ئىچىملىك بوتۇلكىسى يىغىپ سېتىپتۇ، ئارقىدىن مەكتەپ رەھبەرلىكىنىڭ قوللىشى بىلەن مەكتەپ ئاشخانىسىدا ئىشلەپتۇ، بۇ جەرياندا راڭپىزا تەييارلاشنى ئۆگىنىپ، مەكتەپ ئاشخانىسىدا راڭپىزا سېتىپتۇ. كېيىن ئۆز ئالدىغا راڭپىزا تەييارلاپ، ياتاقمۇ ياتاق كىرىپ راڭپىزا سېتىپتۇ. مەكتەپ پۈتكۈزمەي تۇرۇپلا ئۆزگىچە تەمگە ئىگە راڭپىزىنى بازارغا سېلىپ، دۇكان ئېچىپتۇ ۋە ئۆزىگە ئوخشاش ياردەمگە موھتاج ئوقۇغۇچىلارنى مائاش بېرىپ ئىشلىتىپ، قىسقىغىنا ۋاقىتتا 20 مىڭ يۈەن جۇغلاپتۇ. دېمەك، ‹‹ئاق توشقان››لار تالانتىنى نامايان قىلىدىغان سەھنىگە ئېرىشسىلا ئىقتىسادىي جەھەتتىكى قىيىنچىلىقىنى ھامان ھەل قىلالايدۇ.
</S>
<S ID=34182>
   ھازىر قىسمەن جايلار ئېچىش – يۆلەش خىزمىتىدە يېڭى شەكىللەرنى قوللىنىۋاتىدۇ، بىراق بەزى جايلاردا ھېلىھەم كونا قېلىپ بويىچە ھېيت – بايراملاردا نامرات ئائىلىلەردىن تۇرمۇش بۇيۇملىرى، پۇل – پۈچەك قاتارلىقلار بىلەن ھال سوراش، يۇقىرىدىن چۈشۈرۈلگەن يۆلەش – ئېچىش مەبلىغىنى نەق پۇل ۋە ياكى قوي، توخۇ، ئۇن – ياغ قاتارلىقلارغا ئايلاندۇرۇپ ئىللىقلىق يەتكۈزۈشتەك ئەھۋاللار مەۋجۇت. بۇنداق شەكىلدىكى يۆلەش – ئېچىش قىسقا مەزگىللىك مەسىلىنى ھەل قىلسىمۇ، ئەمما ئۇزاقنى كۆزلىگەندە، بۇنىڭ ئۈنۈمى تازا كۆڭۈلدىكىدەك بولمايدۇ. شۇڭا نامراتلىقتىن قۇتۇلدۇرۇش ئوبيېكىتلىرىنىڭ ئوي – خىيالىنى بىلىش، كېسەلگە قاراپ دورا بېرىش نامراتلىقتىن قۇتۇلدۇرۇش جېڭىنىڭ ئاساسىنى تېخىمۇ پۇختىلايدۇ.
</S>
<S ID=34183>
‏
</S>
</TEXT>
/BODY
/DOC