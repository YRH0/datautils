<DOC>
<DOCID>TIANSHAN.522533</DOCID>
<HEADER>
<CLASS>خەلقئارا</CLASS>
<DATE>2016-05-11 11:14:22</DATE>
</HEADER>
<BODY>
<HEADLINE>
<S ID=27806>
ھەلەب ئۇرۇشى سۇرىيە ۋەزىيىتى يۈزلىنىشىدىكى ئاچقۇچ
</S>
</HEADLINE>
<TEXT>
<S ID=27807>
    سۇرىيەنىڭ شىمالىدىكى ھەلەب شەھىرى ۋە لاتاقىيە ئۆلكىسىنىڭ قىسمەن رايونلىرىدا ۋاقىتلىق ئۇرۇش توختىتىش شۇ جاي ۋاقتى 7 – مايدىن باشلاپ يەنە 72 سائەت ئۇزارتىلدى. سۇرىيە ئارمىيە دائىرىلىرى ۋاقىتلىق ئۇرۇش توختىتىشنى جاكارلىغاندىن كېيىن، ھەلەب شەھىرىنىڭ جىددىي ۋەزىيىتى ۋاقتىنچە پەسەيدى.
</S>
<S ID=27808>
    سۇرىيە ئىچكى ئۇرۇشى پارتلىغاندىن بۇيان ھەلەب شەھىرى تەرەپلەر قاتتىق تىركىشىدىغان ئۇرۇش مەيدانىغا ئايلاندى. كۆزەتكۈچىلەر: ھەلەب شەھىرىنىڭ ئۇرۇش ۋەزىيىتى سۇرىيە ۋەزىيىتىنىڭ يۈزلىنىشىگە مۇناسىۋەتلىك، دېدى.
</S>
<S ID=27809>
    ئۇرۇش توختاش ئېھتىماللىقى يوق دېيەرلىك
</S>
<S ID=27810>
    ھەلەب شەھىرى سۇرىيەنىڭ شىمالىدىكى ھەلەب ئۆلكىسىنىڭ مەركىزى، ھازىر سۇرىيە ھۆكۈمەت ئارمىيەسى ئاساسلىقى بۇ شەھەرنىڭ غەربىي رايونلىرىنى كونترول قىلماقتا، ئۆكتىچى قوراللىقلار ۋە ‹‹بازا›› تەشكىلاتىنىڭ سۇرىيەدىكى شۆبىسى ‹‹فرونتنى قوللىغۇچىلار›› ئاساسلىقى بۇ شەھەرنىڭ شەرقىدە ھەرىكەت قىلماقتا.
</S>
<S ID=27811>
    بۇ يىل 4 – ئاينىڭ ئاخىرىدىن بۇيان سۇرىيە ھۆكۈمەت ئارمىيەسى، ئۆكتىچى قوراللىقلار ۋە ‹‹فرونتنى قوللىغۇچىلار›› نىڭ توقۇنۇشى كۆپىيىپ، ئاياللار ۋە بالىلارنى ئۆز ئىچىگە ئالغان 300گە يېقىن پۇقرا قازا قىلدى.
</S>
<S ID=27812>
    سۇرىيە ئارمىيە دائىرىلىرى 4 – ماي: 5 – ماي سەھەردىن باشلاپ ھەلەب شەھىرىدىكى ئۇرۇش 48 سائەت توختىتىلىدۇ، دەپ جاكارلىدى. رۇسىيە دۆلەت مۇداپىئە مىنىستىرلىقى 6 – ماي ھەلەب شەھىرىدىكى ئۇرۇشنى 7 – ماي سەھەردىن باشلاپ 72 سائەت توختىتىدىغانلىقىنى جاكارلىدى.
</S>
<S ID=27813>
    سۇرىيەدىكى ئاساسلىق ئۆكتىچىلەر ۋەكىللەر ئۆمىكىنىڭ يۇقىرى دەرىجىلىك سۆھبەت كومىتېتى ھەلەب شەھىرىدىكى ئۇرۇشنى توختىتىشنى قوللايدىغانلىقىنى بىلدۈردى، بىراق ئۇرۇش توختىتىش دائىرىسىنى پۈتكۈل سۇرىيە زېمىنىغا كېڭەيتىشنى ئۈمىد قىلدى.
</S>
<S ID=27814>
    سۇرىيە ئاگېنتلىقىنىڭ خەۋىرىگە قارىغاندا، ئۇرۇش توختىتىلغاندىن بۇيان سۇرىيە ھۆكۈمەت ئارمىيەسى كونترول قىلغان رايونلار توپقا تۇتۇلغان بولسىمۇ، ھەلەب شەھىرىنىڭ بىخەتەرلىك ۋەزىيىتى مەلۇم دەرىجىدە ياخشىلانغان. ھالبۇكى، ئۇرۇش توختىتىشنىڭ قانچىلىك داۋاملىشىدىغانلىقىغا يەنىلا بىر نېمە دېمەك تەس.
</S>
<S ID=27815>
    يېقىندا، ئۇرۇش توختىتىش رايونىدا بولمىغان ‹‹فرونتنى قوللىغۇچىلار›› بىر قىسىم ئۆكتىچى قوراللىقلار بىلەن بىرلىشىپ ھەلەب شەھىرى ئەتراپىدا ھۆكۈمەت ئارمىيەسىگە كەڭ كۆلەملىك ھۇجۇم قىلدى. رۇسىيە زۇڭتۇڭىنىڭ ئاخبارات باياناتچىسى پېسكوۋ مۇنداق دېدى: ھەلەب شەھىرىنىڭ مۇرەككەپ ۋەزىيىتى ۋە تېررورلۇق تەشكىلاتلار بىلەن ئۆكتىچى قوراللىق كۈچلەرنىڭ توقۇنۇشىدىن قارىغاندا، ئۇرۇش توختاش ئېھتىماللىقى يوق دېيەرلىك.
</S>
<S ID=27816>
    ئۇرۇشنىڭ تەسىرى زورايدى
</S>
<S ID=27817>
    رۇسىيە ۋەتەننى قوغداش ئۇرۇشى غەلىبە كۈنى يېتىپ كېلىش ئالدىدا، سۇرىيە زۇڭتۇڭى بەشىر رۇسىيە زۇڭتۇڭى پۇتىنغا تەبرىك تېلېگراممىسى يوللىدى، تېلېگراممىدا ئۇ ھەلەب ئۇرۇشىنى 2 – دۇنيا ئۇرۇشى مەزگىلىدىكى ستالىنگراد جېڭىگە ئوخشاتتى.
</S>
<S ID=27818>
    بەشىر تېلېگراممىسىدا مۇنداق دېدى: مەيلى دۈشمەن قانچىلىك قەبىھ بولسۇن، قانچىلىك قۇربان بېرىشتىن قەتئىينەزەر، سۇرىيە خەلقى ۋە ئارمىيەسى چوقۇم دۈشمەننى مەغلۇپ قىلىپ، غەلىبىنى قولغا كەلتۈرىدۇ، بۇ سۇرىيە ۋە شۇ رايوننىڭ مەنپەئىتىگە ئۇيغۇن.
</S>
<S ID=27819>
    تەھلىلچىلەر مۇنداق دېدى: ھەلەب سۇرىيە ئىچكى ئۇرۇشى جەريانىدىكى توقۇنۇش ئەڭ كۈچلۈك ئۇرۇش مەيدانى، ھەلەبنىڭ ئۇرۇش ۋەزىيىتى سۇرىيە ئۇرۇش ۋەزىيىتىنىڭ يۈزلىنىشىگە مۇھىم تەسىر كۆرسىتىدۇ.
</S>
<S ID=27820>
    ھەلەب مۇھىم ئىستراتېگىيەلىك ئورۇنغا ئىگە بولۇپ، شىمالدىن سۇرىيە چېگراسىغا تەخمىنەن 50 كىلومېتىر كېلىدۇ، ئۆكتىچى قوراللىقلار ۋە ‹‹فرونتنى قوللىغۇچىلار››نىڭ ناھايىتى كۆپ قىسىم تەمىناتى تۈركىيەدىن كېلىدۇ. سۇرىيە ھۆكۈمەت ئارمىيەسى ھەلەبنى تولۇق كونترول قىلالىسا، ئۆكتىچى قوراللىقلار ۋە ‹‹فرونتنى قوللىغۇچىلار››غا زەربە بېرىش ئۇرۇشىدا ناھايىتى زور ئەۋزەللىككە ئېرىشەلەيدۇ.
</S>
<S ID=27821>
    ھەلەب يەنە سۇرىيەنىڭ ئەڭ چوڭ شەھىرى ۋە ئىقتىساد مەركىزى. بۇ شەھەرنى قايتۇرۇۋېلىش بەشىر ھاكىمىيىتىنى مۇستەھكەملەشتە ئىنتايىن مۇھىم ئەھمىيەتكە ئىگە، شۇنىڭ بىلەن بىللە ئۇ يەنە بەشىر ھاكىمىيىتىنىڭ كەلگۈسى سۆھبەت ئۈستىلىدىكى پىشكىسىنى كۆپەيتىدۇ. مەيلى بەشىر ھاكىمىيىتى ياكى ئۆكتىچى قوراللىقلار بولسۇن، بىردەك بۇ نۇقتىنى تونۇپ يەتتى.
</S>
<S ID=27822>
    چىقىش يولى تاپماق تەس
</S>
<S ID=27823>
    ھەلەب شەھىرى مۇھىم بولغاچقا، ئۇرۇش قىلىۋاتقان تەرەپلەر ئۇنىڭدىن ۋاز كېچەلمەيدۇ. تەھلىلچىلەر مۇنداق دېدى: ھەلەب مەسىلىسىنى ھەل قىلىشنىڭ بىر يولى ئۇرۇش قىلىۋاتقان بىر تەرەپنىڭ تەلتۆكۈس غەلىبە قىلىشىدىن ئىبارەت. بىراق سۇرىيە ھۆكۈمەت ئارمىيەسى ئەسكەر مەنبەسى چەكلىمىسىگە ئۇچرىماقتا، ئۆكتىچى قوراللىقلارنىڭ قورال تەمىناتى تولۇق بولمىغاچقا، ئىككى تەرەپنىڭ ھەلەبنى تالىشىش ئۇرۇشى قىسقا ۋاقىتتا غەلىبە قىلالمايدۇ.
</S>
<S ID=27824>
    ھازىر سۇرىيە ۋە رۇسىيە ھۆكۈمىتى ھەلەب شەھىرىدە ئۇرۇش توختىتىشنى قوللىماقتا، بىراق ئۇلار تېررورلۇق تەشكىلاتىغا زەربە بېرىش ھەربىي ھەرىكىتىنىڭ داۋاملىشىشى كېرەكلىكىنى بىلدۈردى. تەھلىلچىلەر مۇنداق دېدى: ھەم تېررورلۇق تەشكىلاتىغا زەربە بېرىپ ھەم ئۇرۇش توختىتىش ۋەزىيىتىنى ساقلاشتا خىرىس كۆپ.
</S>
<S ID=27825>
    سۇرىيە ئۆكتىچى قوراللىقلىرى بىلەن ‹‹فرونتنى قوللىغۇچىلار››نىڭ ئىدىيەسى ئوخشىمىسىمۇ، ئۇلارنىڭ نەزەرىدە بەشىر ھاكىمىيىتى ئوخشاشلا دۈشمەن.
</S>
<S ID=27826>
    ھەلەبتىكى بەزى ئۆكتىچى قوراللىقلار گۇرۇھى بىلەن ‹‹فرونتنى قوللىغۇچىلار›› ئارىسىدا ھەربىي ھەمكارلىق بار، كۈچ دائىرىسىمۇ گىرەلەشكەن. شۇڭا ‹‹فرونتنى قوللىغۇچىلار››غا زەربە بېرىش باشقا قوراللىق گۇرۇھلارغا تەسىر كۆرسىتىشى مۇمكىن. شۇنىڭ بىلەن بىللە، سۇرىيە ھۆكۈمىتى ۋە ئۆكتىچى قوراللىقلار بىر – بىرىگە ئىشەنمەيدۇ.
</S>
<S ID=27827>
    يۇقىرىدىكىدەك ئامىللارنىڭ تەسىرىدە، مەيلى ئۇرۇش مەيدانىدىكى كۈچ سىنىشىش ۋە ئۇرۇش توختىتىش ۋەزىيىتىنى ساقلاش بولسۇن ياكى سۇرىيە مەسىلىسىنى سىياسىي يول بىلەن ھەل قىلىشنى ئىلگىرى سۈرۈش بولسۇن، ھېچقايسىسى ئاسان ئەمەس.
</S>
<S ID=27828>
    شىنخۇا ئاگېنتلىقى
</S>
<S ID=27829>
‏    
</S>
</TEXT>
/BODY
/DOC