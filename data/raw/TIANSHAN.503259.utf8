<DOC>
<DOCID>TIANSHAN.503259</DOCID>
<HEADER>
<CLASS>مەملىكەت</CLASS>
<DATE>2016-02-29 17:30:06</DATE>
</HEADER>
<BODY>
<HEADLINE>
<S ID=16664>
شىزاڭدىكى ئورمان بايلىق كۆلىمى ۋە زاپىسى يىلمۇ-يىل كۆپەيدى
</S>
</HEADLINE>
<TEXT>
<S ID=16665>
    ئورمان ئەھيا قىلىش قەدىمىنى تېزلىتىش ۋە دېھقان-چارۋىچىلارنىڭ كۆچەت تىكىش، ئورمانلارنى قوغداش ئېڭىنىڭ كۈچىيىشىگە ئەگىشىپ، يېقىنقى يىللاردىن بۇيان، شىزاڭ ئاپتونوم رايونىنىڭ ئورمان بايلىق كۆلىمى ۋە زاپاس مىقدارى ئېشىپ، ئېكولوگىيەلىك مۇھىتى ئۆزلۈكسىز ياخشىلاندى؛ شىزاڭنىڭ ئورمان كۆلىمى 16 مىليون 848 مىڭ 600 گېكتارغا، ئورمان بىلەن قاپلىنىش نىسبىتى %14.01 كە يەتتى، ئون يىلدىن ئارتۇق ۋاقىت ئىچىدە بىر مىليون 950 مىڭ گېكتار كۆپىيىپ، ئورمان زاپىسى %10.21 ئاشتى.
</S>
<S ID=16666>
    شىزاڭ ئاپتونوم رايونلۇق ئورمانچىلىق نازارىتىنىڭ باشلىقى يۈندەن مۇنداق دېدى: يېقىنقى يىللاردىن بۇيان، شىزاڭ كۆچەت تەمىناتىنى كۆپەيتىپ، ئىمكانىيەتنىڭ بارىچە كۆچەت تىكتى؛ ئورمان بىلەن شەھەرنى قاپلاش، ئورمانلىق سۇ سىستېمىسى، يېشىل يولدىن ئىبارەت ئۈچ چوڭ قۇرۇلۇشنى يولغا قويۇپ، سۇچىلىقنى ئالدىغا قويۇش، ھەر تەرەپلىمە يۈرۈشلەشتۈرۈشتە چىڭ تۇرۇپ، ئەي بولۇش ۋە كۆكلەش نىسبىتىنى سۈنئىي ئورمان ئەھيا قىلىش ئۈنۈمىنى تەكشۈرۈشنىڭ بىردىنبىر ئۆلچىمى قىلدى، ئىككى دەريا، تۆت ئېقىن ۋادىسىنى ئورمان ئەھيا قىلىپ كۆكەرتىش قۇرۇلۇشى تۈرىنى يولغا قويۇپ، كۆرۈنەرلىك ئۈنۈمگە ئېرىشتى.
</S>
<S ID=16667>
    زېمىنى كەڭ بولغان شىزاڭنىڭ نۇرغۇن جايلىرىنىڭ دېڭىز يۈزىدىن ئېگىزلىكى تۆت مىڭ مېتىر ئەتراپىدا كېلىدۇ، ھاۋاسى قۇرغاق، ھۆل-يېغىن ئاز، قىروسىز مەزگىلى قىسقا، كۆچەك تىكىپ ئورمان ئەھيا قىلىشنىڭ قىيىنلىق دەرىجىسى بەك يۇقىرى.
</S>
<S ID=16668>
شىزاڭ يېقىنقى يىللاردىن بۇيان، ئورمان ئەھيا قىلىش كۆلىمىنى كۆپەيتىشتە چىڭ تۇرۇپ، تۈرلۈك تەدبىرلەرنى قوللىنىپ، تۈرلۈك چىملىق ۋە نەملىكلەرنى قوغدىدى، شىزاڭنىڭ شىمالىدىكى يايلاقلار بىلەن ئوتتۇرا، جەنۇبىدىكى جايلاردا بارغانسېرى كۆپەيگەن چىملىق ۋە ئورمانلىقلار ئېگىزلىكنىڭ ئۆزگىچە مەنزىرىسىگە ئايلاندى.
</S>
<S ID=16669>
مۇخبىر يالۇزاڭبۇ دەرياسىنىڭ ئىككى قىرغىقىدا، تۇتاش كەتكەن ئورمانلارنىڭ دەريا بويى، يولبويى، تاغ باغرىلىرىدا بۈك-باراقسان ئۆسۈپ، باش باھاردىكى دالىلارغا پۈتمەس-تۈگىمەس ھاياتىي كۈچ ئاتا قىلغانلىقىنى كۆردى.
</S>
<S ID=16670>
    ئورمان ئەھيا قىلىپ كۆكەرتىش-ئېكولوگىيەنى ياخشىلاپلا قالماستىن، بەلكى يەنە تېخىمۇ كۆپ يەرلىك خەلقنى نەپكە ئىگە قىلدى، بارغانسېرى كۆپ دېھقان-چارۋىچىلار ئورمانچىلىق قۇرۇلۇشىغا قاتناشتى.
</S>
<S ID=16671>
شىزاڭ ئۆتكەن بەش يىلدا ئورمان ئېكولوگىيەسىنى قوغداش ۋە قۇرۇش ئارقىلىق، دېھقان-چارۋىچىلار كىرىمىنىڭ 4 مىليارد 277 مىليون يۈەن ئېشىشىغا تۈرتكە بولۇپ، 11-بەش يىللىق پىلان مەزگىلىدىكىدىن ئىككى قاتلىدى.
</S>
</TEXT>
/BODY
/DOC