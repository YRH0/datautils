<DOC>
<DOCID>TIANSHAN.502679</DOCID>
<HEADER>
<CLASS>پەن – مائارىپ</CLASS>
<DATE>2016-02-28 14:09:00</DATE>
</HEADER>
<BODY>
<HEADLINE>
<S ID=16329>
نامرات رايونلارنىڭ تولۇق ئوتتۇرا مائارىپىدىكى يېتەرسىزلىكىنى تۈگىتىش كېرەك
</S>
</HEADLINE>
<TEXT>
<S ID=16330>
ۋاڭ مىڭ
</S>
<S ID=16331>
   باش شۇجى شى جىنپىڭ يېقىندا ئېچىلغان مەركەزنىڭ يۆلەش، ئېچىش خىزمىتى يىغىنىدا مۇنۇلارنى تەكىتلىدى: ‹‹نامراتلىقنى تۈگىتىشتە ئاۋۋال نادانلىقنى تۈگىتىش، نامراتلارنى يۆلەشتە ئاۋۋال ئەقىل جەھەتتىن يۆلەش كېرەك، دۆلەتنىڭ مائارىپ خىراجىتىنى داۋاملىق نامرات رايونلارغا، ئاساسىي قاتلام مائارىپىغا، كەسپىي مائارىپقا مايىللاشتۇرۇش، نامرات رايونلارنىڭ مەكتەپ ئېچىش شارائىتىنى ياخشىلىشىغا ياردەم بېرىش كېرەك››.
</S>
<S ID=16332>
   تولۇق ئوتتۇرا مائارىپى ئاساس مائارىپىنىڭ مۇھىم ھالقىسى. دۆلىتىمىز تولۇق ئوتتۇرا مائارىپىنى ئاساسىي جەھەتتىن ئومۇملاشتۇرۇپ بولغان بولسىمۇ، لېكىن پۈتۈن مەملىكەت مىقياسىدىن قارىغاندا، تولۇق ئوتتۇرا مائارىپىنىڭ تەرەققىياتى تەكشى بولماسلىق، بايلىق يېتىشمەسلىك، خىراجەت كەمچىل بولۇش قاتارلىق مەسىلىلەر ھېلىھەم مەۋجۇت، بولۇپمۇ بۇ مەسىلىلەر نامرات رايونلاردا ئەڭ گەۋدىلىك.
</S>
<S ID=16333>
‹‹13 – بەش يىل›› مەزگىلىدىكى يىرىك پىلان تېزىسىدا ‹‹مائارىپ سۈپىتىنى ئۆستۈرۈپ، مەجبۇرىيەت مائارىپىنىڭ تەكشى تەرەققىياتىنى ئىلگىرى سۈرۈش ئۈچۈن، تولۇق ئوتتۇرا مائارىپىنى ئومۇملاشتۇرۇش كېرەك›› دەپ تەكلىپ بېرىلدى.
</S>
<S ID=16334>
بۇ نىشانغا يېتىش ئۈچۈن، نامرات رايونلارنى يۆلەش سالمىقىنى تېخىمۇ ئاشۇرۇشقا توغرا كېلىدۇ، بۇ نىشانغا يېتىشنىڭ مۇھىم نۇقتىسى ۋە قىيىن نۇقتىسى يەنىلا نامرات رايونلاردا.
</S>
<S ID=16335>
پەقەت نامرات رايونلارنىڭ تولۇق ئوتتۇرا مائارىپىدىكى يېتەرسىزلىكلەرنى تۈگەتكەندىلا، ئاندىن تولۇق ئوتتۇرا مائارىپىنى ئومۇملاشتۇرۇش نىشانىغا يەتكىلى بولىدۇ.
</S>
<S ID=16336>
   تولۇق ئوتتۇرا مائارىپىدا مەكتەپكە كىرىش ئومۇمىي نىسبىتى ئومۇملاشتۇرۇش سەۋىيەسىنى ئۆلچەيدىغان مۇھىم ئۆلچەم.
</S>
<S ID=16337>
سانلىق مەلۇماتلاردىن قارىغاندا، 2014 – يىلى پۈتۈن مەملىكەتنىڭ تولۇق ئوتتۇرا مائارىپىدا مەكتەپكە كىرىش نىسبىتى %86.5كە يېتىپ، ئاساسىي جەھەتتىن ئومۇملاشتۇرۇش نىشانىغا يېتىلگەن، لېكىن ئوخشىمىغان رايونلار ئارىسىدىكى مەكتەپكە كىرىش نىسبىتىدە زور پەرق ساقلانغان.
</S>
<S ID=16338>
بۇنىڭ ئىچىدە، كۆپ ساندىكى ئۆلكە(ئاپتونوم رايون، بىۋاسىتە قاراشلىق شەھەر) مەملىكەتنىڭ ئوتتۇرىچە سەۋىيەسىدىن ئېشىپ كەتكەن، ئۇنىڭ ئۈستىگە 21 ئۆلكە(ئاپتونوم رايون، بىۋاسىتە قاراشلىق شەھەر)نىڭ تولۇق ئوتتۇرا مائارىپىدا مەكتەپكە كىرىش نىسبىتى %90تىن يۇقىرى ئىكەن.
</S>
<S ID=16339>
ۋاھالەنكى، ئوتتۇرا، غەربىي قىسىمدىكى قىسمەن ئۆلكە (ئاپتونوم رايون، بىۋاسىتە قاراشلىق شەھەر)نىڭ تولۇق ئوتتۇرا مائارىپىدا مەكتەپكە كىرىش نىسبىتى مەملىكەتنىڭ ئوتتۇرىچە سەۋىيەسىدىن تۆۋەن بولۇپ، ئەڭ تۆۋەنلىرىمۇ %70 ئەتراپىدا ئىكەن.
</S>
<S ID=16340>
مەملىكەتنىڭ ئوتتۇرىچە سەۋىيەسىدىن ئېشىپ كەتكەن ئوتتۇرا، غەربىي قىسىمدىكى قىسمەن ئۆلكە(ئاپتونوم رايون، بىۋاسىتە قاراشلىق شەھەر)لەردە، تولۇق ئوتتۇرا مائارىپىدا مەكتەپكە كىرىش نىسبىتى جەھەتتە ئۆلكە ئىچىدىكى پەرقمۇ يەنىلا كۆرۈنەرلىك ئىكەن.
</S>
<S ID=16341>
   سىچۈەن ئۆلكىسىنى مىسالغا ئالساق، 2014 – يىلى پۈتۈن ئۆلكىنىڭ تولۇق ئوتتۇرا مائارىپىدا مەكتەپكە كىرىش نىسبىتى %88.01كە يېتىپ، مەملىكەتنىڭ ئوتتۇرىچە سەۋىيەسىدىن ئېشىپ كەتكەن.
</S>
<S ID=16342>
لېكىن گەنزى، لياڭشەن، ئابادا مەكتەپكە كىرىش نىسبىتى تۆۋەنرەك بولغان.
</S>
<S ID=16343>
تولۇق ئوتتۇرا مائارىپىنى ئومۇملاشتۇرۇش جەريانىدا، ئوتتۇرا، غەربىي قىسىمدىكى قىسمەن ئۆلكە(ئاپتونوم رايون، بىۋاسىتە قاراشلىق شەھەر)لەردىكى نامرات رايونلاردا سەۋىيەنى قانداق ئۆستۈرۈش دىققەت قىلىشقا تېگىش مۇھىم نۇقتا بولۇپ قالغان.
</S>
<S ID=16344>
   تولۇق ئوتتۇرا مائارىپىنى ئومۇملاشتۇرۇشتا تولۇق ئوتتۇرا مائارىپىدا مەكتەپكە كىرىش نىسبىتىنى يەنىمۇ ئۆستۈرۈشتىن باشقا، سۈپەتلىك ئۆستۈرۈشمۇ مۇھىم.
</S>
<S ID=16345>
شۇڭا نامراتلارنى يۆلەش خىزمىتى يىغىنىدىكى تەلەپكە ئاساسەن، ‹‹نامرات رايونلارنىڭ مەكتەپ ئېچىش شارائىتىنى ياخشىلاشقا ياردەم بېرىش›› بەكرەك مۇھىم.
</S>
<S ID=16346>
ئەمما سۈپەتلىك ئومۇملاشتۇرۇش، مەكتەپ ئېچىش شارائىتى، ئوقۇتقۇچىلار قوشۇنى، خىراجەت قاتارلىق جەھەتلەردىكى شەرتلەرگە كاپالەتلىك قىلىشنىمۇ جەزمەن ماس قەدەمدە يېتىشتۈرۈپ مېڭىش كېرەك، بۇ، نامرات رايونلار ئۈچۈن ئېيتقاندا غايەت چوڭ خىرىس.
</S>
<S ID=16347>
ئادەتتىكى تولۇق ئوتتۇرا مەكتەپلەرنىڭ خىراجىتى ۋە سىنىپ سانىنى مىسالغا ئالساق، 2014 – يىلى پۈتۈن مەملىكەتتىكى ئادەتتىكى تولۇق ئوتتۇرا مەكتەپ ئوقۇغۇچىسىغا جامائەت مالىيە خامچوتى مائارىپ ئىشلىرى خىراجىتىدىن بىردەك ئوتتۇرا ھېساب بىلەن 9024.96 يۈەن چىقىم قىلىنغان، ئوتتۇرا، غەربىي قىسىمدىكى قىسمەن ئۆلكە (ئاپتونوم رايون، بىۋاسىتە قاراشلىق شەھەر)لەردە بولسا 6000 يۈەندىن كۆپرەك بولغان، بەزىلىرىنىڭ ھەتتا 6000 يۈەنگىمۇ يەتمىگەن.
</S>
<S ID=16348>
2014 – يىلى پۈتۈن مەملىكەتتىكى ئادەتتىكى تولۇق ئوتتۇرا مەكتەپ ئوقۇغۇچىسىغا جامائەت مالىيە خامچوتى كوللېكتىپ خىراجىتىدىن بىردەك 2699.59 يۈەن چىقىم قىلىنغان، ئوتتۇرا، غەربىي قىسىمدىكى قىسمەن ئۆلكە(ئاپتونوم رايون، بىۋاسىتە قاراشلىق شەھەر)لەرنىڭ بولسا 1600، 1700 يۈەن بولغان.
</S>
<S ID=16349>
يېقىنقى يىللاردىن بۇيان پۈتۈن مەملىكەتتىكى ئادەتتىكى تولۇق ئوتتۇرا مەكتەپلەردىكى چوڭ سىنىپلار(56 كىشىدىن يۇقىرىلار)نىڭ ئىگىلەش نىسبىتى يىلمۇ يىل تۆۋەنلەۋاتقان بولسىمۇ، ئەمما ئوتتۇرا، غەربىي قىسىمدىكى ئون ئۆلكە (ئاپتونوم رايون، بىۋاسىتە قاراشلىق شەھەر)دە چوڭ سىنىپلارنىڭ ئىگىلىگەن نىسبىتى %50تىن يۇقىرى بولغان.
</S>
<S ID=16350>
ئوتتۇرا، غەربىي قىسىم رايونلار، بولۇپمۇ ئوتتۇرا، غەربىي قىسىمدىكى نامرات رايونلاردا تولۇق ئوتتۇرا مائارىپ بايلىقى يېتىشمەسلىك، ئوقۇتقۇچىلار قوشۇنى ۋە خىراجەت كەمچىل بولۇش مەسىلىسى ئىنتايىن گەۋدىلىك.
</S>
<S ID=16351>
   توققۇز يىللىق مەجبۇرىيەت مائارىپىنى ئومۇميۈزلۈك ئومۇملاشتۇرۇشتىكى تارىخىي تەجرىبىلەر بىزگە نامرات رايونلارنىڭ مائارىپنى ئومۇملاشتۇرۇش سەۋىيەسىنى ئۆستۈرۈشتە يۆلەش سالمىقىنى ئاشۇرۇشنىڭ زۆرۈرلۈكىنى تونۇتتى.
</S>
<S ID=16352>
ئەگەر نامرات رايونلارنىڭ توققۇز يىللىق مەجبۇرىيەت مائارىپىنى ئومۇملاشتۇرۇشىغا مايىللاشقان بىر قاتار سىياسەت بولمىسا، مەجبۇرىيەت مائارىپىنىڭ ھازىرقىدەك مۇشۇنداق نەتىجىلەرگە ئېرىشىشىنى تەسەۋۋۇر قىلىش ناھايىتى تەس.
</S>
<S ID=16353>
   كەلگۈسى بەش يىلدا، نامرات رايونلارنىڭ تولۇق ئوتتۇرا مائارىپىنى ئومۇملاشتۇرۇشىغا قارىتىلغان يۆلەش سالمىقىنى داۋاملىق ئاشۇرۇش كېرەك، ئادەتتىكى تولۇق ئوتتۇرا بىلەن ئوتتۇرا تېخنىكوم مائارىپىنىڭ ماس قەدەمدە تەرەققىي قىلىشىدىن ئىبارەت بۇ ئاساسىي ئىستراتېگىيەنى بىر تۇتاش پىلانلاشنى ئويلىشىش كېرەك.
</S>
<S ID=16354>
ئادەتتىكى تولۇق ئوتتۇرا مائارىپ بايلىقى روشەن كەمچىل بولۇۋاتقان بەزى نامرات رايونلاردا تولۇق ئوتتۇرا مائارىپ بايلىقىنى تولۇقلاپ، بىر تۈركۈم تولۇق ئوتتۇرا مەكتەپلىرىنى يېڭىدىن قۇرۇش ۋە كېڭەيتىش كېرەك.
</S>
<S ID=16355>
شۇنىڭ بىلەن بىللە، تولۇق ئوتتۇرا مەكتەپلەرنىڭ ئەسلىھە، ئۈسكۈنىلىرىنى سەپلەش سەۋىيەسىنى ئۆستۈرۈپ، مەكتەپ ئېچىش شەرتى ئۆلچەمگە توشمايدىغان بىر تۈركۈم مەكتەپلەرنى تېزدىن ئۆلچەمگە يەتكۈزۈش ھەم تولۇق ئوتتۇرا مەكتەپ ئوقۇتقۇچىلار قوشۇنى قۇرۇلۇشىنى كۈچەيتىپ، جىددىي قىس بولۇۋاتقان بەزى پەن ئوقۇتقۇچىلىرىنى تولۇقلاش كېرەك.
</S>
<S ID=16356>
   يەنە شۇنىمۇ كۆرۈش كېرەككى، ئوتتۇرا تېخنىكوم كەسپىي مائارىپىنى ئومۇملاشتۇرۇش نامرات رايونلارنى يۆلەش، ئېچىشتا ئالاھىدە ئەھمىيەتكە ئىگە.
</S>
<S ID=16357>
ھازىر ئوتتۇرا تېخنىكوم كەسپىي مائارىپىنى تەرەققىي قىلدۇرۇشتا يېتەرسىزلىك گەۋدىلىك بولۇپ قالدى، ئوتتۇرا تېخنىكوم كەسپىي مائارىپىنىڭ سۈپىتىنى ھەقىقىي ئۆستۈرۈپ، جەلپ قىلىش كۈچىنى ئاشۇرۇش تولۇق ئوتتۇرا مائارىپىنى ئومۇملاشتۇرۇش نىشانىغا يېتىشتە ئىنتايىن مۇھىم.
</S>
<S ID=16358>
نامرات رايونلارنىڭ ئوتتۇرا تېخنىكوم كەسپىي مائارىپىنى يۆلەش سالمىقىنى ئاشۇرۇش ئالىي، ئوتتۇرا تېخنىكوم كەسپىي مائارىپىنىڭ سۈپىتىنى ئۆستۈرۈشتىن ئىبارەت بۇ مەركەزنى مەھكەم چۆرىدىشى، ئوتتۇرا تېخنىكوم كەسپىي مائارىپىنىڭ تولۇق ئوتتۇرا مائارىپىنى ئومۇملاشتۇرۇشتىكى مۇھىم رولىنى پائال جارى قىلدۇرۇشى كېرەك.
</S>
</TEXT>
/BODY
/DOC