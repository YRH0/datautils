<DOC>
<DOCID>TIANSHAN.574365</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-12-23 15:11:25</DATE>
</HEADER>
<BODY>
<HEADLINE>
<S ID=67468>
كۇچا ناھىيەسىدە خاس باغ–ئورمانچىلىق كىرىمى كۆرۈنەرلىك ئاشتى
</S>
</HEADLINE>
<TEXT>
<S ID=67469>
  ئەھمەد ئىسمائىل خەۋەر قىلىدۇ: كۇچا ناھىيەسى يېقىنقى يىللاردىن بۇيان تېرىقچىلىق قۇرۇلمىسىنى تەڭشەشنى چۆرىدەپ، ‹‹ئاشلىق كۆلىمىنى مۇقىملاشتۇرۇش، پاختا كۆلىمىنى مۇۋاپىق تەڭشەش، چارۋىچىلىقنىڭ تەرەققىياتىنى تېزلىتىش، باغ – ئورمانچىلىقنى گۈللەندۈرۈش››نى نىشان قىلىپ، ياڭاقچىلىقنى ئاساس، چىلانچىلىقنى قوشۇمچە قىلغان خاس باغ – ئورمانچىلىقنىڭ تەرەققىياتىنى تېزلەتكەنلىكتىن، دېھقان – چارۋىچىلارنىڭ باغ – ئورمانچىلىقتىن قىلغان كىرىمى كۆرۈنەرلىك ئاشتى.
</S>
<S ID=67470>
 بۇ ناھىيە يېقىنقى يىللاردىن بۇيان خاس باغ – ئورمانچىلىقنى راۋاجلاندۇرۇشنى دېھقانلارنىڭ كىرىمىنى ئاشۇرۇشتىكى مۇھىم ۋاسىتە قىلىپ، سورتنى يېڭىلاپ كېڭەيتىشكە ئەھمىيەت بېرىش بىلەن بىللە سېلىنمىنى ئۈزلۈكسىز ئاشۇردى.
</S>
<S ID=67471>
ناھىيە بۇ يىل يۇقىرى دەرىجىلىك ئورۇنلاردىن مۇتەخەسسىس تەكلىپ قىلىپ 44 قارار كۇرس ئېچىپ، 22 مىڭ دېھقاننى ئىلمىي باغۋەنچىلىك تېخنىكىسى بويىچە تەربىيەلىدى، دېھقانلارغا باغۋەنچىلىك تېخنىكىسىغا ئائىت 26 مىڭ پارچىدىن ئارتۇق ماتېرىيال تارقىتىپ بەردى.
</S>
<S ID=67472>
نەتىجىدە، بۇ ناھىيەنىڭ باغ – ئورمان كۆلىمى 522 مىڭ موغا، بۇنىڭ ئىچىدە ياڭاقلىق كۆلىمى 248 مىڭ موغا، چىلانلىق كۆلىمى 141 مىڭ موغا يەتتى.
</S>
<S ID=67473>
بۇ يىل دېھقانلارنىڭ باغ – ئورمانچىلىقتىن قىلغان ئومۇمىي كىرىمى 1 مىليارد 594 مىليون 204 مىڭ يۈەنگە، بۇنىڭ ئىچىدە ياڭاقتىن قىلىنغان كىرىم 596 مىليون 679 مىڭ يۈەنگە يېتىپ، 2015 – يىلىدىكىدىن %16.44، چىلاندىن قىلىنغان كىرىم 300 مىليون 813 مىڭ يۈەنگە يېتىپ، 2015 – يىلىدىكىدىن %7.28 ئاشتى.
</S>
<S ID=67474>
‏
</S>
</TEXT>
/BODY
/DOC