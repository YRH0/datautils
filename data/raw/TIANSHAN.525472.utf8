<DOC>
<DOCID>TIANSHAN.525472</DOCID>
<HEADER>
<CLASS>شىنجاڭ</CLASS>
<DATE>2016-05-29 11:47:30</DATE>
</HEADER>
<BODY>
<HEADLINE>
<S ID=29087>
قەشقەر ۋىلايىتى بويىچە ياش-ئۆسمۈرلەرنىڭ «ئىتتىپاقلىق لوڭقىسى» تەنھەرىكەت مۇسابىقىسى ئۆتكۈزۈلدى
</S>
</HEADLINE>
<TEXT>
<S ID=29088>
مۇخبىرلىرىمىز خالىدە ئوبۇل، رەناگۈل خۇدابەردى
</S>
<S ID=29089>
　　 قەشقەر ۋىلايىتىنىڭ ياش-ئۆسمۈرلەر «ئىتتىپاقلىق لوڭقىسى» تەنھەرىكەت مۇسابىقىسىنىڭ ئېچىلىش مۇراسىمى 25-ماي چۈشتىن بۇرۇن قاغىلىق ناھىيەسىدە ئۆتكۈزۈلدى. شۇ كۈنىدىكى مۇسابىقىدە يوپۇرغا ناھىيەلىك 2-ئوتتۇرا مەكتەپنىڭ ئوقۇغۇچىسى دىلشات ئابدۇكېرىم ئەرلەرنىڭ 100 مېتىرغا يۈگۈرۈش تۈرى بويىچە ئالتۇن مېدالغا ئېرىشتى.
</S>
<S ID=29090>
　　ئۇقۇشىمىزچە، بۇ قېتىمقى مۇسابىقە ناھىيە (شەھەر)لەردىكى ياشلار، ئۆسمۈرلەرنىڭ ئىشتىن سىرتقى بەدەن چېنىقتۇرۇش ئەھۋالىنى تەكشۈرۈش، مەكتەپلەردە «قۇياش نۇرى» تەنتەربىيەسىنى داۋاملىق ئىلگىرى سۈرۈش، ئاپتونوم رايون بويىچە ئۆتكۈزۈلىدىغان مۇسابىقىلەرگە، بولۇپمۇ 2018-يىلى ئاپتونوم رايونىمىزدا ئۆتكۈزۈلىدىغان مەملىكەتلىك تەنھەرىكەت مۇسابىقىسىگە مۇنەۋۋەر تەنھەرىكەتچىلەرنى تاللاش مەقسىتىدە ئۆتكۈزۈلگەن ئىكەن.
</S>
<S ID=29091>
　　ئۈچ كۈن داۋاملىشىدىغان بۇ مۇسابىقىدە ۋاسكېتبول، ۋالىبول، پۇتبول، ساھىل ۋالىبولى، تەيجى گۇمپىسى، ئاياللار ئەركىن چېلىشىش، ئەرلەر ئەركىن چېلىشىش، ئەنئەنىۋى چېلىشىش، يېنىك ئاتلېتىكا قاتارلىق توققۇز تۈر تەسىس قىلىنغان بولۇپ، مۇسابىقىگە قەشقەر ۋىلايىتىدىكى 12 ناھىيە(شەھەر)دىن كەلگەن 1651 نەپەر ئوتتۇرا - باشلانغۇچ مەكتەپ ئوقۇغۇچىسى قاتناشتى.
</S>
<S ID=29092>
　　قەشقەر ۋىلايەتلىك مەدەنىيەت-تەنتەربىيە-ئاخبارات-نەشرىيات ئىدارىسى تەنتەربىيە خىزمىتى ئىشخانىسىنىڭ مۇدىرى ئېزىز ئابدۇرېشىت مۇنداق دېدى: بۇ مۇسابىقىنىڭ كۆلىمى ئىلگىرىكى يىللاردىكىگە قارىغاندا چوڭ بولۇپ، ھەر بىر ناھىيە ئاز دېگەندە بەش مۇسابىقە تۈرىگە قاتناشتى، ماھىرلار مۇسابىقىدە ياخشى نەتىجىگە ئېرىشىش ئۈچۈن ئۈچ ئايغا يېقىن مەشىق قىلدى. بۇ مۇسابىقە قەشقەر ۋىلايىتىدىكى ئوتتۇرا-باشلانغۇچ مەكتەپ ئوقۇغۇچىلىرىنىڭ تەنتەربىيە پائالىيەتلىرىگە قاتنىشىش قىزغىنلىقىنى كۈچەيتىپلا قالماي، ئۇلارنىڭ پىسخىك ساغلاملىقىنى ئاشۇرۇشتىمۇ مۇھىم رول ئوينايدۇ.
</S>
</TEXT>
/BODY
/DOC