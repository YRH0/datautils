<DOC>
<DOCID>TIANSHAN.553735</DOCID>
<HEADER>
<CLASS>شىنجاڭ</CLASS>
<DATE>2016-09-29 12:16:19</DATE>
</HEADER>
<BODY>
<HEADLINE>
<S ID=51302>
شىنجاڭ سېلىنما تەرەققىيات (گۇرۇھى)چەكلىك مەسئۇلىيەت شىركىتى پارتكومىنىڭ سابىق مۇئاۋىن شۇجىسى، مۇدىرى، ئىنتىزام تەكشۈرۈش كومىتېتىنىڭ شۇجىسى ۋاڭ چى ئىنتىزامغا ئېغىر خىلاپلىق قىلغاچقا، پارتىيەدىن قوغلاندى، خىزمەتتىن ھەيدەلدى
</S>
</HEADLINE>
<TEXT>
<S ID=51303>
   ئۆز خەۋىرىمىز. يېقىندا ئاپتونوم رايونلۇق پارتكومنىڭ تەستىقلىشى بىلەن ئاپتونوم رايونلۇق ئىنتىزام تەكشۈرۈش كومىتېتى شىنجاڭ سېلىنما تەرەققىيات (گۇرۇھى) چەكلىك مەسئۇلىيەت شىركىتى پارتكومىنىڭ سابىق مۇئاۋىن شۇجىسى، مۇدىرى، ئىنتىزام تەكشۈرۈش كومىتېتىنىڭ شۇجىسى ۋاڭ چىنىڭ ئىنتىزامغا ئېغىر خىلاپلىق قىلىش مەسىلىسىنى دېلو تۇرغۇزۇپ تەكشۈردى.
</S>
<S ID=51304>
   تەكشۈرۈپ ئېنىقلىنىشىچە، ۋاڭ چى سىياسىي ئىنتىزامغا ئېغىر خىلاپلىق قىلىپ، تەشكىلنىڭ تەكشۈرۈشىگە قارشىلىق كۆرسەتكەن؛ پارتىيە مەركىزىي كومىتېتىنىڭ سەككىز تۈرلۈك بەلگىلىمىسىنىڭ روھىغا ئېغىر خىلاپلىق قىلىپ، قائىدىگە خىلاپ ھالدا دۆلەت كارخانىلىرىنىڭ پۇلىغا سېتىۋالغان ئاپتوموبىللارنى شەخسنىڭ ئىشلىتىشىگە يول قويغان؛ تەشكىلىي ئىنتىزامغا ئېغىر خىلاپلىق قىلىپ، مۇناسىۋەتلىك شەخسىي ئىشلىرىنى بەلگىلىمە بويىچە يۇقىرىغا ئەينەن دوكلات قىلمىغان؛ پاكلىق ئىنتىزامىغا ئېغىر خىلاپلىق قىلىپ، باشقىلار ئورۇنلاشتۇرغان ساياھەتكە بارغان، بازارغا سالمايدىغان شىركەتنىڭ پېيىنى سېتىۋېلىپ قائىدىگە خىلاپ ھالدا تىجارەت بىلەن شۇغۇللانغان؛ ئاممىۋى ئىنتىزامغا ئېغىر خىلاپلىق قىلىپ، قائىدىگە خىلاپ ھالدا خۇسۇسىي كارخانىلارغا يەڭ ئىچىدە مەبلەغ سېلىپ پاي قوشۇپ، دۆلەت ۋە ئاممىنىڭ مەنپەئىتىگە بىرقەدەر چوڭ زىيان يەتكۈزگەن؛ خىزمەت ئىنتىزامىغا ئېغىر خىلاپلىق قىلىپ، قائىدىگە خىلاپ ھالدا قۇرۇلۇش تۈرىنى ھۆددىگە بېرىش – ھۆددىگە ئېلىش، يەر ئىشلىتىش ھوقۇقىنى ئۆتۈنۈپ بېرىش ئىشلىرىغا ئارىلاشقان ۋە قول تىققان؛ تۇرمۇش ئىنتىزامىغا ئېغىر خىلاپلىق قىلىپ، باشقىلار بىلەن ئۇزاق مۇددەت بىنورمال جىنسىي مۇناسىۋەتتە بولغان، ئۇزاق مۇددەت قىمار ئوينىغان؛ دۆلەتنىڭ ئالاقىدار قانۇن – نىزاملىرىغا ئېغىر خىلاپلىق قىلىپ، خىزمەت قولايلىقىدىن پايدىلىنىپ، كارخانا باشقۇرۇش قاتارلىق جەھەتلەردە باشقىلارغا مەنپەئەت يەتكۈزۈپ، زور سوممىلىق پۇل ئۈندۈرۈۋالغان ۋە مال – مۈلۈك قوبۇل قىلىپ، جىنايەت شەكىللەندۈرگەن.
</S>
<S ID=51305>
   ۋاڭ چى پارتىيەنىڭ رەھبىرىي كادىرى تۇرۇقلۇق ھۆكۈمەت ئىشىدا پاك بولۇشى، قانۇن – ئىنتىزامغا رىئايە قىلىشى كېرەك ئىدى، لېكىن ئۇ غايە – ئېتىقادىنى يوقىتىپ، پارتىيە ئىنتىزامىغا ئېغىر خىلاپلىق قىلغان، پارتىيە 18 – قۇرۇلتىيىدىن كېيىنمۇ يەنىلا ھوشىنى تاپماي، بۇ ئىشلاردىن قول ئۈزمىگەن، خاراكتېرى قەبىھ، قىلمىشى ئېغىر.
</S>
<S ID=51306>
‹‹جۇڭگو كوممۇنىستىك پارتىيەسنىڭ ئىنتىزام جازاسى نىزامى›› قاتارلىق ئالاقىدار بەلگىلىمىلەرگە ئاساسەن، ئاپتونوم رايونلۇق ئىنتىزام تەكشۈرۈش كومىتېتى دائىمىي كومىتېتىنىڭ يىغىنىدا مۇزاكىرە قىلىش ھەم ئاپتونوم رايونلۇق پارتكوم دائىمىي كومىتېتى يىغىنىنىڭ قاراپ چىقىشىغا سۇنۇش ئارقىلىق ۋاڭ چىغا پارتىيەدىن قوغلاش جازاسى بېرىش، ئاپتونوم رايونلۇق مەمۇرىي تەپتىش نازارىتى ئاپتونوم رايونلۇق خەلق ھۆكۈمىتىگە مەلۇم قىلىش ئارقىلىق ئۇنىڭغا خىزمەتتىن ھەيدەش جازاسى بېرىش؛ ئۇنىڭ ئىنتىزامغا خىلاپ ئېرىشكەن بارلىق مال – مۈلكىنى قايتۇرۇۋېلىش؛ ئۇنىڭ قانۇنغا خىلاپلىق قىلىپ جىنايەت ئۆتكۈزۈش مەسىلىسى ۋە يىپ ئۇچىنى ئەدلىيە ئورگانلىرىنىڭ قانۇن بويىچە بىر تەرەپ قىلىشىغا تاپشۇرۇش قارار قىلىندى.
</S>
<S ID=51307>
‏
</S>
</TEXT>
/BODY
/DOC