<DOC>
<DOCID>TIANSHAN.564305</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-11-11 16:02:09</DATE>
</HEADER>
<BODY>
<HEADLINE>
<S ID=58353>
كىچىك بۇلاق كەنتىدە باقمىچىلىق ئىشلىرى تەرەققىي قىلدى
</S>
</HEADLINE>
<TEXT>
<S ID=58354>
 ئىختىيارىي مۇخبىرىمىز ئابدۇسالام قادىر خەۋىرى: غۇلجا ناھىيەسى ساميۈزى يېزىسى كىچىك بۇلاق كەنتى «بازا+ ھەمكارلىق كوپىراتىپى+ دېھقان+ ئىشقا ئورۇنلاشتۇرۇش» شەكلى ئارقىلىق باقمىچىلىق ئىشلىرىنى تەرەققىي قىلدۇرۇپ، دېھقان-چارۋىچىلارنىڭ ئىشقا ئورۇنلىشىش يوللىرىنى كېڭەيتىپ، كىرىمىنى كۆپەيتتى.
</S>
<S ID=58355>
 كىچىك بۇلاق كەنتى شىمالىي بىنەملىككە جايلاشقان بولۇپ، يېزا ئىگىلىك ئىشلەپچىقىرىش شارائىتى ناچار ئىدى.
</S>
<S ID=58356>
تېرىلغۇ يەر كۆلىمى 6000 مودىن ئارتۇق بولۇپ، كىشى بېشىغا تېرىلغۇ كۆلىمى 2.9 موغا توغرا كېلەتتى.
</S>
<S ID=58357>
دېھقانلار ئەنئەنىۋى تېرىقچىلىق بىلەن شۇغۇللىناتتى.
</S>
<S ID=58358>
بۇ خىل ئەھۋال كەنتتىكى دېھقان-چارۋىچىلارنىڭ كىرىمىنىڭ كۆپىيىشىگە تەسىر يەتكۈزدى.
</S>
<S ID=58359>
يېزا ۋە كەنت رەھبەرلىك كوللېكتىپى يېزا ئىگىلىك كەسىپ قۇرۇلمىسىنى تەڭشەپ، ئەنئەنىۋى تېرىقچىلىق ئارقىلىق باقمىچىلىق ئىشلىرىنى تەرەققىي قىلدۇرۇش، دېھقانلار ھەمكارلىق كوپىراتىپى قۇرۇش ئارقىلىق ئەمگەكچىلەرنىڭ ئىشقا ئورۇنلىشىش يوللىرىنى كېڭەيتىش قاتارلىق تەدبىرلەرنى قوللىنىپ، دېھقان-چارۋىچىلارنىڭ كىرىمىنى كۆپەيتىشكە ئۇل سالدى.
</S>
<S ID=58360>
بۇنىڭ بىلەن كەنتتىكى 28 دېھقان ھەمكارلىشىپ، 2014-يىلى سېنتەبىردە كەنتنىڭ شىمالىغا توغرا كېلىدىغان 70 مو يەردە كالا بورداقچىلىق بازىسى بەرپا قىلدى.
</S>
<S ID=58361>
بۇ بازىنىڭ تۈرتكىسىدە دېھقانلار يېزا ئىگىلىك كەسپىي ھەمكارلىق كوپىراتىپى قۇرۇلۇپ، ئىشقا كىرىشتى.
</S>
<S ID=58362>
 كىچىك بۇلاق كەنتىدىكى ئىركىن ئورلبەك بۇلتۇر بۇ كوپىراتىپقا ئەزا بولۇپ، 50 مىڭ يۈەن پاي قوشقان ئىدى.
</S>
<S ID=58363>
ھەمكارلىق كوپىراتىپى ئىركىن ئورالبەك ئەر-ئايالنى بۇ كوپىراتىپقا ئىشقا ئورۇنلاشتۇرۇپ، ھەر قېتىملىق كىرىمدىن پاي سوممىسىغا قاراپ، ئۇنىڭغا پايدا ئايرىپ بەردى.
</S>
<S ID=58364>
 كوپىراتىپ مەسئۇلى ما فىنلوڭ مۇنداق دېدى: ھازىرغىچە بۇ باقمىچىلىق بازىسىغا 6 مىليون يۈەنگە يېقىن مەبلەغ سېلىندى.
</S>
<S ID=58365>
بازىدا توققۇز قوتان بولۇپ، 700 باشتىن ئارتۇق كالا يىلدا ئۈچ-تۆت قېتىمغىچە بوردىلىدۇ.
</S>
<S ID=58366>
تۆت ئورۇنغا 1000 كىۋادرات مېتىر كۆلەمدە سىلوس ئورىكى ياسالغان بولۇپ، 3000 مو كۆلەمدە قوناق، بىدە، بۇغداي ئاساس قىلىنغان يەم-خەشەك بازىسى بەرپا قىلىندى.
</S>
<S ID=58367>
كەنتتىكى 20 گە يېقىن ئەمگەكچى ئىشقا ئورۇنلاشتى.
</S>
<S ID=58368>
ھەمكارلىق كوپىراتىپىغا كېلەر يىلى 4 مىليون 500 مىڭ يۈەن مەبلەغ سېلىپ، نەسىللىك كالا كىرگۈزۈپ، كالا مەھسۇلاتلىرى ئىشلەپچىقىرىشنى ئىشقا ئاشۇرۇشنى پىلانلىدۇق.
</S>
<S ID=58369>
 نۆۋەتتە بۇ ھەمكارلىق كوپىراتىپىنىڭ يىللىق پايدا كىرىمى 2 مىليون 800 مىڭ يۈەنگە يەتكەن بولۇپ، بىر تۇتاش بېقىش، باشقۇرۇش، تېرىش، سېتىش، پايدىغا ئېرىشىشتەك ئەندىزە بارلىققا كەلتۈرۈلگەن.
</S>
</TEXT>
/BODY
/DOC