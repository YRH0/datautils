<DOC>
<DOCID>TIANSHAN.552480</DOCID>
<HEADER>
<CLASS>شىنجاڭ</CLASS>
<DATE>2016-09-24 14:30:21</DATE>
</HEADER>
<BODY>
<HEADLINE>
<S ID=50300>
شىنجاڭنىڭ ئۆزگىچە يېزا ئىگىلىك مەھسۇلاتلىرىنىڭ دەرىجىسى ئۆستۈرۈلدى
</S>
</HEADLINE>
<TEXT>
<S ID=50301>
   بۇ نۆۋەتلىك جۇڭگو ئاسىيا- ياۋرۇپا كۆرگەزمىسىدە، قۇتۇبى ناھىيەسىدىكى خۇمىن سەيۋاڭ دېھقانچىلىق زىرائەتلىرى تېرىش ھەمكارلىق كوپىراتىپىنىڭ كۆرگەزمە سۇپىسى ئالدىدا، ياۋا قارا ئالىقات كىشىلەرنىڭ دىققىتىنى تارتتى.
</S>
<S ID=50302>
بۇ ھەمكارلىق كوپىراتىپى تەڭرىتاغنىڭ ئىچكى قىسمىغا جايلاشقان بولۇپ، قويۇق ئورمانلار بىلەن قاپلىنىپ تۇرىدۇ.
</S>
<S ID=50303>
ئۇلار ياۋا زىرائەتلەر جەھەتتە مول بايلىق مەنبەسىگە ئىگە بولۇپ، ئاپتونوم رايونىمىز ئىچى- سىرتىدىكى كۆرگەزمە ۋە يەرمەنكە پائالىيەتلىرىگە كۆپ قېتىم قاتنىشىپ، خېلى نام چىقارغان.
</S>
<S ID=50304>
ھەمكارلىق كوپىراتىپىنىڭ مۇدىرىيەت باشلىقى خۇ چاڭچىڭ مۇنداق دېدى: «جىڭجۇدىكى بەيشياۋدەن دورىگەرلىكى بىز بىلەن ھەمكارلىشىپ ئالىقات كاپسۇلى ۋە ئىچىملىكى شۇنىڭدەك كۆز چاپلىقى ئىشلەپچىرىپ، قارا ئالىقاتنىڭ قوشۇلما قىممىتىنى ئاشۇرماقچى بولىۋاتىدۇ.
</S>
<S ID=50305>
يېقىنقى بىر قانچە كۈندە، بىر مۇھاجىر يەنە مەھسۇلاتلىرىمىزنى ئامېرىكىغا ئاپىرىپ ساتماقچى بولدى.»
</S>
<S ID=50306>
   يېقىنقى يىللاردىن بۇيان، ئاپتونوم رايونىمىزنىڭ ئۆزگىچە يېزا ئىگىلىك مەھسۇلاتلىرىنىڭ نامى چىقىپ، مىۋە- چىۋە، ئاشلىق، چارۋىچىلىق ۋە سۇچىلىق مەھسۇلاتلىرى ئىنچىكە پىششىقلاپ ئىشلەنگەندىن كېيىن، مەملىكەتنىڭ ھەر قايسى جايلىرىغا شۇنداقلا چەتئەللەرگە سېتىلىشقا باشلىدى.
</S>
<S ID=50307>
ئىشلەپچىقىرىش قىممىتى 100 مىليارد يۈەندىن كۆپرەككە يەتتى. يېقىنقى يىللاردىن بۇيان، ئىنچىكە پىششىقلاپ ئىشلەش ئارقىلىق دەرىجىسىنى ئۆستۈرۈشتىن باشقا، بىر قىسىم زاۋۇتلار ئورگانىك مەھسۇلات ماركىسى يارىتىشقا باشلىدى.
</S>
<S ID=50308>
شىنجاڭ شىنجىيۈەن دېھقانچىلىق- چارۋىچىلىق تەرەققىيات شىركىتىنىڭ باش مۇدىرى لى چياڭرۇ مۇنداق دېدى: «ئىلگىرىكى يىللاردىكىگە سېلىشتۇرغاندا، ئورگانىك مەھسۇلاتلارنىڭ بۇ يىللىق سېتىلىش ئەھۋالى ناھايىتى ياخشى بولدى.
</S>
<S ID=50309>
بۇ يىللىق نىشانىمىز 120 مىليون يۈەنلىك مال سېتىش بولۇپ، ھازىر ۋاكالىتەن مال ساتىدىغانلار كۆپىيىپ، باھاسى 3 ھەسسىدىن 5 ھەسسىگىچە بولماقتا.»
</S>
<S ID=50310>
   بۇ يىللىق جۇڭگو ئاسىيا- ياۋرۇپا كۆرگەزمىسىدە يەنە تۇنجى قېتىم ئەلا سورتلۇق مېۋە- چىۋىلەر ۋە داڭلىق، ئالاھىدە يېزا ئىگىلىك مەھسۇلاتلىرىنى تۇنۇشتۇرۇش يىغىنى ئۆتكۈزۈلۈپ، ئاپتونوم رايونىمىزدىكى 500دىن ئارتۇق كارخانا ئىشلەپچىقارغان ئۆزگىچە يېزا ئىگىلىك مەھسۇلاتلىرى تۇنۇشتۇرۇلدى.
</S>
<S ID=50311>
ئاپتونوم رايونلۇق يېزا ئىگىلىكىنى كەسپلەشتۈرۈش تەرەققىيات ئىدارىسىنىڭ باشلىقى نۇرمەمەت تۇنىياز مۇنداق دېدى: «شەكىل ئۆزگەرتىش مەزگىلىدە، ئاساسلىقى مەھسۇلات سۈپىتىنى چىڭ تۇتۇپ، تۇنۇلۇش دەرىجىسىنى شۇنداقلا ئىقتىسادىي ئۈنۈمىنى يۇقىرى كۆتۈردۇق.
</S>
<S ID=50312>
مەيلى قەيەرگە بارمايلى، ئۈنۈمى ۋە ئىستىقبالى ناھايىتى ياخشى بولدى.
</S>
<S ID=50313>
كارخانىلارمۇ ناھايىتى ئاكتىپ بولدى.
</S>
<S ID=50314>
بىر قانچە يىللىق بازار ئېچىش ۋە سىرتقا يۈزلىنىش ئارقىلىق، بولۇپمۇ بىر بەلباغ، بىر يول ئىستىراتېگىيەسى يولغا قويۇلغاندىن كېيىن، بۇ جەھەتتە كەڭ زىمىن ھازىرلاندى.»
</S>
</TEXT>
/BODY
/DOC