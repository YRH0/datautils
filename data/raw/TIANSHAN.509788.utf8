<DOC>
<DOCID>TIANSHAN.509788</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-03-15 15:54:15</DATE>
</HEADER>
<BODY>
<HEADLINE>
<S ID=19955>
كىچىك، مىكرو كارخانىلار ئىشقا ئورۇنلىشىش يوللىرىنى كېڭەيتتى
</S>
</HEADLINE>
<TEXT>
<S ID=19956>
    ئىختىيارىي مۇخبىرىمىز ئەھمەد ئىسمائىل خەۋىرى: كۇچا ناھىيەسى يېقىنقى يىللاردىن بۇيان يېڭىچە سانائەتلىشىش قەدىمىنى تېزلىتىپ، كىچىك، مىكرو كارخانىلار تەرەققىياتىغا يېشىل چىراغ يېقىپ بەرگەنلىكتىن، ھازىر بۇ خىلدىكى كارخانىلار جايلاردا كۆپلەپ قۇرۇلۇپ، نۇرغۇن كىشىنىڭ ئىشقا ئورۇنلىشىشىغا تۈرتكە بولدى.
</S>
<S ID=19957>
    كۇچا ناھىيەسىنىڭ بېھىشباغ يېزىسى بوستان كەنت مىللىي قول ھۈنەرۋەنچىلىك ھەمكارلىق كوپراتىپىنىڭ قانۇنىي ۋەكىلى نىساگۈل قايۇم بۇلتۇر كۈزدىن بۇيان ئالدىراش بولۇپ كەتتى.
</S>
<S ID=19958>
ئۇ بىر تەرەپتىن كەشتە نۇسخىلىرىنى لايىھەلىسە، يەنە بىر تەرەپتىن توختامدىكى مەھسۇلات سۈپىتىنى تەكشۈرۈپ، ئوراش-قاچىلاش ئىشلىرىغا يېتەكچىلىك قىلاتتى.
</S>
<S ID=19959>
ئۇنىڭ كوپراتىپىدا ئاساسلىقى مىللىي پاسوندىكى كەشتە كىيىم-كېچەك ۋە ياغلىق بولۇپ، كوپراتىپىدا 35 ئىشچى ئىشلەيدۇ، ئۇلارنىڭ كۆپىنچىسى يېقىن ئەتراپتىكى كەنتلەردە ئىش كۈتۈپ تۇرغان ياشلار ۋە ئاياللار.
</S>
<S ID=19960>
         كۇچا ناھىيە بىھىشىباغ يېزا بوستان2-كەنت گىلەمچىلىك زاۋۇتىنىڭ مەسئۇلى بىلال مەمەت مۇنداق دېدى: گىلەم توقۇش ئەنئەنىۋى قول ھۈنەر كەسپىگە مەنسۇپ، بۇ كەسىپ ئارقىلىق نۇرغۇن كىشىنى ئىشقا ئورۇنلاشتۇرغىلى بولىدۇ، يېقىنقى ئىككى يىلدىن بۇيان زاۋۇتىمىزنى كېڭەيتىپ، ئىشچى سانىنى 58گە يەتكۈزدۇق، بۇلارنىڭ ئارىسىدا ئالىي مەكتەپنى پۈتكۈزگەنلەرمۇ بار, مەھسۇلاتلىرىمىزنىڭ بازىرى ياخشى بولۇۋاتىدۇ.
</S>
<S ID=19961>
    ئىگىلىشىمچە، يېقىنقى يىللاردىن بۇيان كۇچا ناھيەسى كىچىك، مىكرو كارخانىلار تەرەققىياتىغا ئالاھىدە ئەھمىيەت بېرىپ، ئېتىبار سىياسەتلەرنى يولغا قويۇپ، ناھىيە مالىيەسىدىن مەخسۇس مەبلەغ ئاجرىتىپ، كارخانىلارنىڭ تەرەققىياتىغا ئىلھام بەرگەن.
</S>
<S ID=19962>
2015 - يىلى ئاجرىتىلغان مەبلەغ 17 مىليون يۈەنگە يەتكەن. نەتىجىدە، كۇچا ناھىيەسىدە مىللىي قول ھۈنەر بۇيۇملىرى، ساياھەت بۇيۇملىرى، مەدەنىيەت بۇيۇملىرى ئىشلەش، يېمەك-ئىچمەك پىششىقلاش كەسىپلىرى تېز تەرەققىي قىلغان.
</S>
<S ID=19963>
بۇلتۇر يىل ئاخىرىغىچە كىچىك مىكرو كارخانىلارنىڭ يىللىق كىرىمى 480 مىليون يۈەندىن ئېشىپ، بۇ كارخانىلاردا ئىشقا ئورۇنلاشقانلار 14 مىڭ كىشىدىن ئاشقان.
</S>
</TEXT>
/BODY
/DOC