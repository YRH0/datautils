<DOC>
<DOCID>TIANSHAN.515338</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-04-06 19:03:52</DATE>
</HEADER>
<BODY>
<HEADLINE>
<S ID=23822>
‹‹چىندېل خوتخور كەنتىدىكى ياشلار يارايدىكەن!››
</S>
</HEADLINE>
<TEXT>
<S ID=23823>
  ئابدۇغېنى ھاجىيۇپ،  گۇلباغىيجارمۇقاممەت
</S>
<S ID=23824>
    بىزدە ئادەتتە يېزا ياشلىرىنى بوش ۋاقىتلىرىنى كوچا دوقمۇشىغا يىغىلىۋېلىپ قارتا ئويناش، ماگىزىنلاردا تىقىلىپ ئولتۇرۇپ ھاراق ئىچىش بىلەن ئۆتكۈزىدۇ، دەپ ئويلايتتۇق.
</S>
<S ID=23825>
ئەمما بىز يېقىندا بورتالا شەھىرىنىڭ شويىڭپەن بازىرى چىندېل خوتخور كەنتىگە بېرىپ يۇقىرىقى قارىشىمىزنىڭ ۋاقتى ئۆتكەنلىكىنى ھېس قىلدۇق.
</S>
<S ID=23826>
ئۇقۇشىمىزچە، ھازىر بۇ كەنتتىكى ياشلار كەنتنىڭ مەنىۋى تۇرمۇشىنى بېيىتىش، ئەنئەنىۋى تەنتەربىيە پائالىيەتلىرىنى جانلاندۇرۇش جەھەتتە ئاكتىپ رول ئويناۋېتىپتۇ.
</S>
<S ID=23827>
   كەنت ئىتتىپاق ياچېيكىسىنىڭ شۇجىسى، كەنتنىڭ ئامانلىق ھەيئىتى سالىق ئەتىخان مۇنداق دېدى: كەنتىمىزدە چارۋىچىلىق بىلەن دېھقانچىلىق بىرلەشتۈرۈلگەن، قازاق، موڭغۇل ۋە ئۇيغۇر مىللىتىدىن بولۇپ جەمئىي 266 ئائىلە، 1104 نوپۇس بار.
</S>
<S ID=23828>
قازاق مىللىتى ئومۇمىي نوپۇسنىڭ %85 ىنى ئىگىلەيدۇ، 20 – ئەسىرنىڭ 80 –، 90 – يىللىرى تۇغۇلغانلار 406 كىشى بولۇپ، باشقا كەنتلەرگە سېلىشتۇرغاندا بىزدە ياشلار كۆپرەك.
</S>
<S ID=23829>
بىر قىسىم ياشلار يېقىنقى يىللاردىن بۇيان چوڭ شەھەرلەرگە بېرىپ ئىشلەمچىلىك قىلىش داۋامىدا نەزەر دائىرىسى كېڭىيىپ، كۆزى ئېچىلدى.
</S>
<S ID=23830>
ئۇلار قايتىپ كەلگەندىن كېيىن ياشلارنى ۋاقتىنى ئەھمىيەتسىز ئۆتكۈزمەي، مەدەنىيەت ساپاسىنى يۇقىرى كۆتۈرۈشكە، ھۈنەر – كەسىپ ئۆگىنىپ، كىرىمىنى ئاشۇرۇشقا يېتەكلىدى.
</S>
<S ID=23831>
بۇنىڭ تەسىرىدە كەنتىمىزدىكى ياشلار ئارىسىدا تۈرلۈك ئەسقاتىدىغان تېخنىكا ماھارىتىنى ئۆگىنىدىغانلار، سىرتلارغا چىقىپ ئىشلەمچىلىك قىلىپ كىرىمىنى ئاشۇرىدىغانلار كۆپەيدى.
</S>
<S ID=23832>
ياشلار تۈرلۈك ھۈنەر – كەسىپ بىلەن شۇغۇللىنىپ، كىرىمىنى ئاشۇرغاندىن كېيىن، كەنتتىكى ئىقتىسادىي قىيىنچىلىقى بار، ئەمگەك ئىقتىدارى يوق، ئاجىز، مېيىپ دېھقان – چارۋىچىلارنىڭ دېھقانچىلىق، چارۋىچىلىق ئىشلىرىغا ياردەملىشىدىغان، توي – تۆكۈن، نەزىر – چىراغ ئىشلىرىغا قارىشىپ بېرىدىغان ياخشى ئادەتنى يېتىلدۈرۈپ، كەنت ئاھالىلىرىنىڭ ماختىشىغا ئېرىشتى.
</S>
<S ID=23833>
بۇ يىل 1 – ئاينىڭ 1 – كۈنى 23 ياش ئۆزلۈكىدىن تەشكىللىنىپ قىيىنچىلىقى بارلارغا مېھىر – شەپقەت يەتكۈزۈش جەمئىيىتى قۇردى.
</S>
<S ID=23834>
جەمئىيەت قۇرۇلغان تۇنجى كۈنىلا 1150 يۈەن نەق پۇل يىغىلدى، يىغىلغان پۇللارنى كەنتىمىزدىكى يېتىم، مېيىپ كىشىلەرگە ئىئانە قىلىپ، ئۇلارغا جەمئىيەتنىڭ ئىللىقلىقىنى يەتكۈزدى.
</S>
<S ID=23835>
بۇنىڭدىن تەسىرلەنگەن كەنتتىكى باشقا ياشلارمۇ بۇ جەمئىيەتكە كىرىشنى ئىلتىماس قىلىپ، قىسقىغىنە ئىككى ئايغا يەتمىگەن ۋاقىتتا جەمئىيەت ئەزاسى 50كە، توپلانغان پۇل 7000 يۈەندىن كۆپرەككە يەتتى.
</S>
<S ID=23836>
ئۇلار بۇ پۇلنى بۇ يىل 2 – ئاينىڭ 26 – كۈنى كەنتىمىزگە قوشنا تولىبۈلۈك غەربىي كەنتىدىكى ئىقتىسادىي قىيىنچىلىقى بار، ئاق قان كېسىلىگە گىرىپتار بولغان باقبالا قاسىمبەككە ئىئانە قىلدى.
</S>
<S ID=23837>
بۇ جەمئىيەتنىڭ ئەزاسى ئاسقاربېك ئايتقازى مۇنداق دېدى: جەمئىيىتىمىزدىكىلەر ئۆزىنىڭ ياخشى ئىشلىرى ئارقىلىق، جەمئىيەتتە ئىجابىي رول ئويناۋاتىدۇ، مەن بۇ جەمئىيەتكە ئەزا بولغىنىمدىن ناھايىتى خۇرسەن.
</S>
<S ID=23838>
   بىز كەنتنى ئارىلاۋېتىپ، بىر توپ ياشنىڭ كەنتنىڭ چېتىدىكى چوڭ بوش يەردە قار ئېرىپ ھەممە يەرنىڭ پاتقاق بولۇپ كەتكىنىگە قارىماي ئوغلاق تارتىشىش مۇسابىقىسى ئۆتكۈزۈۋاتقانلىقىنى كۆرۈپ ھەيران قالدۇق.
</S>
<S ID=23839>
ئۇقۇشىمىزچە، بۇ كەنتتىكى ياشلار دېھقانچىلىقنىڭ ئارسال ۋاقتىدىن پايدىلىنىپ، ھەر ھەپتىنىڭ چارشەنبە، شەنبە كۈنىنى مەخسۇس ئوغلاق تارتىشىش، ئات بەيگىسى قاتارلىق ئەنئەنىۋى تەنتەربىيە پائالىيىتى ئۆتكۈزۈش كۈنى قىلىپ كېلىۋېتىپتۇ.
</S>
<S ID=23840>
بۇ ياشلار ئەنئەنىۋى تەنتەربىيە پائالىيىتىنى تېخىمۇ مۇكەممەللەشتۈرۈپ، راۋاجلاندۇرۇش ئاساسىدا، ئۆزلىرىنىڭ قىزىقىشى ۋە تەنتەربىيەدىكى ئارتۇقچىلىقىنى نامايان قىلىش ئۈچۈن، بۇ يىل 1 – ئاينىڭ 27 – كۈنى ‹‹جېڭىس›› ئوغلاق تارتىشىش كوماندىسىنى قۇرۇپتۇ.
</S>
<S ID=23841>
ھازىر بۇ كوماندىنىڭ 20 ئەزاسى بولۇپ، ئۇزۇنلۇقى 300 مېتىر، كەڭلىكى 150 مېتىر كېلىدىغان تەنتەربىيە مەيدانىدا ھەر شەنبە كۈنى بىر كۈن مەخسۇس مەشىق قىلىدىكەن.
</S>
<S ID=23842>
بىز جۇشقۇن كەيپىياتتا ئۆتكۈزۈۋاتقان ئوغلاق تارتىشىش مۇسابىقىسىنى كۆرۈپ: ‹‹چىندېلخوتخور كەنتىدىكى ياشلار يارايدىكەن!›› دېيىشتۇق.
</S>
<S ID=23843>
‏
</S>
</TEXT>
/BODY
/DOC