<DOC>
<DOCID>TIANSHAN.536961</DOCID>
<HEADER>
<CLASS>مەملىكەت</CLASS>
<DATE>2016-07-26 12:28:03</DATE>
</HEADER>
<BODY>
<HEADLINE>
<S ID=34742>
ھاياتى بىلەن ۋەدىسىنى ئورۇندىغان تۆمۈر ئادەم ۋاڭ جىنشى
</S>
</HEADLINE>
<TEXT>
<S ID=34743>
 شىنخۇا ئاگېنتلىقى مۇخبىرى فەن يىڭچۇن
</S>
<S ID=34744>
    ۋاڭ جىنشى ئۇچىسىغا جۇۋا كىيىپ تورمۇز دەستىسىنى چىڭ تۇتقان، كۆزلىرىدىن قەيسەرلىك چىقىپ تۇرغان، قەددىنى تىك تۇتقان قىياپىتى بىلەن دۇنياغا ھەقىقىي بىر ئەزىمەتنىڭ جاسارىتىنى نامايان قىلدى.
</S>
<S ID=34745>
    ئىيۇننىڭ ئاخىرقى بىر كۈنى چۈشتىن كېيىن، داچىڭ نېفىتلىكىدىكى تۆمۈر ئادەم ۋاڭ جىنشى خاتىرە سارىيىدا ئېكسكۇرسىيە قىلغۇچىلارنىڭ ئايىغى ئۈزۈلمەيتتى، تۆمۈر ئادەم ۋاڭ جىنشىنىڭ ھەيكىلىنىڭ ئەتراپىغا كىشىلەر تەقدىم قىلغان گۈللەر تىزىلغانىدى.
</S>
<S ID=34746>
خېيلۇڭجياڭ ئۆلكىسى داچىڭ شەھىرىنىڭ فاڭ شياۋ مەھەللە مۇلازىمىتى پونكىتىدىن كەلگەن نەچچە ئون پېشقەدەم يولداش خاتىرە سارىيىدىكى ئۈنئالغۇ ئالدىدا رەتكە تىزىلىپ، نۆۋەت بىلەن نائۇشنىكنى قولىغا ئېلىپ، تۆمۈر ئادەم ۋاڭ جىنشىنىڭ ئەينى يىلى خەلق سارىيىدا دوكلات بەرگەن چاغدا ئۈنگە ئېلىنغان سۆزىنى ئاڭلىدى.
</S>
<S ID=34747>
    ‹‹شارائىت بولسىمۇ ئىشلەيمىز، بولمىسىمۇ ئىشلەيمىز!››
</S>
<S ID=34748>
    ‹‹ئۆمرۈم 20يىل قىسقىراپ كەتسىمۇ مەيلى، نېفىتلىكنى جېنىمنى تىكىپ بويسۇندۇرىمەن››.
</S>
<S ID=34749>
    دەبدەبىلىك بۇ قەسەملەر كىشىلەرنىڭ قۇلاق تۈۋىدە قايتا – قايتا ياڭرىدى. تۆمۈر ئادەم ۋاڭ جىنشى قىسقىغىنا ھاياتىدا ۋەدىسىنى ئورۇندىغانىدى.
</S>
<S ID=34750>
    ۋاڭ جىنشى 1923 – يىل 10 – ئاينىڭ 8 – كۈنى گەنسۇ ئۆلكىسىنىڭ يۈمېن ناھىيەسى چىجىن بازىرىدىكى نامرات دېھقان ئائىلىسىدە تۇغۇلغان. ۋاڭ جىنشىنىڭ ئۆسمۈرلۈك چاغلىرى ھەممە يەرنى ئاھۇ – زار قاپلىغان، خەلقنىڭ تۇرمۇشى قىيىنچىلىقتا ئۆتىدىغان كونا جۇڭگودا جاپا – مۇشەققەت ئىچىدە ئۆتكەن.
</S>
<S ID=34751>
    ۋاڭ جىنشى 1950 – يىلى مەشغۇلات باھالىشىدىن ئۆتۈپ يۈمېن نېفىت كانىغا كىرىپ، يېڭى جۇڭگودىكى 1 – ئەۋلاد قۇدۇق بۇرغىلاش ئىشچىسى بولغان.
</S>
<S ID=34752>
ئۇ ۋەتەنگە مىننەتدارلىق بىلدۈرۈش ھېسسىياتى ۋە تولۇپ – تاشقان ئەمگەك قىزغىنلىقى بىلەن ۋەتىنىمىزنىڭ نېفىت ئىشلىرىغا ئۆزىنى بېغىشلىغان.
</S>
<S ID=34753>
    ۋاڭ جىنشى 1956 – يىل 4 – ئاينىڭ 29 – كۈنى جۇڭگو كوممۇنىستىك پارتىيەسىگە كىرگەن.
</S>
<S ID=34754>
ئۇ پارتىيەگە كىرىپ ئۇزاق ئۆتمەي ‹‹بېيۋۇ 5 – ئەترىتى››نىڭ باشلىقى بولغان.
</S>
<S ID=34755>
ۋاڭ جىنشى يېتەكچىلىكىدىكى بۇ ئەترەت 1958 – يىلى سېنتەبىردە ئېيىغا 5009 مېتىر قۇدۇق بۇرغىلاشتەك ئەڭ يۇقىرى رېكورتنى يارىتىپ، ‹‹پولات قۇدۇق بۇرغىلاش ئەترىتى››، دەپ تەرىپلەنگەن.
</S>
<S ID=34756>
    ‹‹دۆلەت نېفىتتىن قىسىلىۋاتسا، بىزنىڭ تەقدىرلىنىشكە سالاھىيىتىمىز يوق››، دېگەن ۋاڭ جىنشى بېيجىڭدا ئەمگەك نەمۇنىچىلىرىنى تەقدىرلەش يىغىنىغا قاتناشقاندا.
</S>
<S ID=34757>
    ۋاڭ جىنشى 1960 – يىلى ئەترەتنى باشلاپ داچىڭ نېفىتلىكىگە بېرىپ، بىرلەشمە جەڭگە قاتناشقان ھەم ئەترەت نامىنى ‹‹1205››غا ئۆزگەرتكەن.
</S>
<S ID=34758>
    داچىڭ نېفىتلىكىگە دەسلەپ كەلگەن چاغلاردا كىران كەمچىل بولغاچقا، ۋاڭ جىنشىنىڭ قۇدۇق بۇرغىلاش ئەترىتى قۇرۇلۇش قىلىۋاتقان نەق مەيدانغا يېتىپ بارالمىغان.
</S>
<S ID=34759>
بىر يۈرۈش بۇرغىلاش ماشىنىسىنىڭ ئومۇمىي ئېغىرلىقى 60 توننىدىن ئاشىدىغان بولۇپ، 40تىن 50كىچە چوڭ – كىچىك ئۈسكۈنىلەرنى ئۆز ئىچىگە ئالاتتى.
</S>
<S ID=34760>
يۈمېندە ئۈسكۈنىلەرنى يۆتكەش ئۈچۈن تۆت كىران، تۆت تىراكتور، چوڭ تىپتىكى يۈك ئاپتوموبىلىدىن ئونى ئىشلىتىلگەنىدى.
</S>
<S ID=34761>
ۋاڭ جىنشى ساقلاپ تۇرساق بولمايدۇ دەپ، 30 نەچچە ئىشچىنى باشلاپ، قۇدۇق بۇرغىلاش ماشىنىسىنى سۆرەپ، ئۈسكۈنىلەرنى يۈدۈپ، ئۈچ كېچە – كۈندۈز جاپالىق كۈرەش قىلىپ مەشغۇلات مەيدانىغا ئېلىپ بارغان.
</S>
<S ID=34762>
    ۋاڭ جىنشى داچىڭغا بېرىپ بەش كۈندىلا تۇنجى قۇدۇقنى قېزىپ، 1200 مېتىر قۇدۇق بۇرغىلاش ۋەزىپىسىنى تاماملىغان.
</S>
<S ID=34763>
ۋاڭ جىنشى ۋە ئۇنىڭ سەپداشلىرى تۇرمۇش شارائىتى تولىمۇ جاپالىق شارائىتتا ‹‹شىمال شامىلىنى شامالدۇرغۇچ قىلىپ، قېلىن قارنى قورۇما چۆپ ئورنىدا يەپ، جاي – جايدىن كەلگەنلەر بىلەن بىرگە كۈرەش قىلىپ، تۇنجى نېفىتلىكنى بويسۇندۇرايلى!›› دېگەن مەردانە شېئىر مىسرالىرىنى يېزىپ چىققان.
</S>
<S ID=34764>
    ئىككىنچى قۇدۇقنى بۇرغىلاپ 700 مېتىرلىق گاز قاتلىمىغا كەلگەندە، تۇيۇقسىز قۇدۇقتىن گاز چىقىپ كەتكەن.
</S>
<S ID=34765>
گاز بىلەن سۇ پاتقاققا ئارىلىشىپ ئاسمانغا كۆتۈرۈلگەن، ئەگەر بۇ ۋاقتىدا توسۇۋېلىنمىسا، قۇدۇق پارتلاپ، ئىشچىلار تالاپەتكە ئۇچرايتتى.
</S>
<S ID=34766>
    قۇدۇقنىڭ بېسىمىنى تۆۋەنلىتىش ئۈچۈن بارىي سۇلفات پاراشوكى كېرەك بولاتتى، بىراق نەق مەيداندا بارىي سۇلفات يوق ئىدى.
</S>
<S ID=34767>
ۋاڭ جىنشى سېمونت قوشۇش ئارقىلىق پاتقاقنىڭ ئېغىرلىقىنى ئاشۇرماقچى بولغان.
</S>
<S ID=34768>
لېكىن سېمۇنت قوشقاندىن كېيىن تېگىگە چۆكۈۋېلىپ ئارىلاشتۇرغىلى بولمىغان.
</S>
<S ID=34769>
ۋاڭ جىنشى بۇ ئەھۋالنى كۆرۈپ، كىيىمىنىمۇ سالمايلا يارىلانغان پۇتىنى سۆرىگىنىچە چوڭقۇرلۇقى بەلگىچە كېلىدىغان پاتقاققا سەكرەپ چۈشۈپ، سېمۇنتنى ئارىلاشتۇرغان...
</S>
<S ID=34770>
    1960 – يىل 6 – ئاينىڭ 1 – كۈنى داچىڭ نېفىتلىكىدىكى تۇنجى نېفىت سىرتقا توشۇلدى.
</S>
<S ID=34771>
    1963 – يىل 11 – ئاينىڭ 17 – كۈنى زۇڭلى جۇئېنلەي 2 – نۆۋەتلىك مەملىكەتلىك خەلق قۇرۇلتىيىنىڭ 4 – يىغىنىدا، جۇڭگونىڭ ئۆزىنى ئۆزى ئاساسىي جەھەتتىن نېفىت بىلەن تەمىنلىيەلەيدىغان بولغانلىقىنى، يېڭى جۇڭگو نېفىت سانائىتىنىڭ يېڭى دەۋرگە قەدەم قويغانلىقىنى تەنتەنىلىك جاكارلىغان.
</S>
<S ID=34772>
    ۋاڭ جىنشى چوڭ ئەترەت باشلىقىلىقىغا ئۆستۈرۈلگەندىن كېيىنمۇ ھەر كۈنى ئالدىنقى سەپكە چوڭقۇر چۆكۈپ، ئىشلەپچىقىرىشنىڭ 1 – سېپىدە قوماندانلىق قىلغان.
</S>
<S ID=34773>
ئۇنىڭ يېتەكچىلىكىدە ‹‹1205›› قۇدۇق بۇرغىلاش ئەترىتى بىلەن ‹‹1202›› قۇدۇق بۇرغىلاش ئەترىتى 1966 – يىلى بىر يىلدا 100 مىڭ مېتىردىن ئارتۇق قۇدۇق بۇرغىلاش نىشانىنى ئىشقا ئاشۇرۇپ، ئامېرىكىنىڭ كوزىر قۇدۇق بۇرغىلاش ئەترىتى ۋە سوۋېت ئىتتىپاقىنىڭ تۆھپىكار قۇدۇق بۇرغىلاش ئەترىتىدىن ئېشىپ ئالدىغا ئۆتۈپ كەتكەن.
</S>
<S ID=34774>
    ۋاڭ جىنشى جان تىكىپ ئىشلەپلا قالماي، يەنە ماھارەتنى پىششىق ئىگىلەش ۋە ئىلمىي تەدبىر قوللىنىشقا ئالاھىدە ئەھمىيەت بەرگەن.
</S>
<S ID=34775>
بىر قېتىم ئۇ موتوسىكلىت مىنىپ قۇدۇق بۇرغىلاش مەيدانىدىن ئۆتۈپ كېتىۋاتقاندا، بۇرغىلاش ماشىنىسىنىڭ ئاۋازىدىن بۇرغىنىڭ چىشلىق چاقىنىڭ بوشاپ كەتكەنلىكىنى بايقىغان.
</S>
<S ID=34776>
ئۇ توختاپ، ئىشچىلارغا بۇرغىنىڭ چىشلىق چاقىنى چىقىرىشنى بۇيرۇغان. ئىشچىلار بىر ئىشىنىپ – بىر ئىشەنمەي چىشلىق چاقنى چىقارغاندا، ھەقىقەتەن چىشلىق چاقنىڭ بوشاپ كەتكەنلىكىنى كۆرگەن.
</S>
<S ID=34777>
    ‹‹1205›› ئەترەت بۇرغىلىغان بىر قۇدۇقنىڭ يانتۇلۇقى ئۆلچەمدىن 0.6 گىرادۇس ئېشىپ كەتكەن بولۇپ، ئىشلىتىشكە ئانچە تەسىر يەتكۈزمەيتتى.
</S>
<S ID=34778>
لېكىن ۋاڭ جىنشى ئىشچىلارنى قۇدۇقنى تىندۇرۇۋېتىشكە بۇيرۇغان.
</S>
<S ID=34779>
ئۇ: بۇ ئىشنى ئەترەت تارىخىغا خاتىرىلەش بىلەن بىللە، يەنە ھەممىڭلار يادىڭلاردا مەھكەم ساقلىشىڭلار كېرەك، دېگەن.
</S>
<S ID=34780>
    تۆمۈر ئادەم ۋاڭ جىنشى خاتىرە سارىيىدا ساقلىنىۋاتقان ۋاڭ جىنشىنىڭ بىر ئۆگىنىش خاتىرىسىدە مۇنداق يېزىلغان: مەن بىر ئادەتتىكى ئىشچى، ھېچقانچە كارامىتىم يوق، پەقەت دۆلەتكە بىر نەچچە قۇدۇق قېزىپ بەردىم، بارلىق نەتىجە، شان – شەرەپ پارتىيە ۋە خەلققە مەنسۇپ. مەن خاتىرە دەپتىرىمگە پەقەت پەرقنى خاتىرىلەيمەن.
</S>
<S ID=34781>
    ئۇزاق يىل جاپالىق ئىشلەش جەريانىدا ۋاڭ جىنشىنىڭ سالامەتلىكى ئاجىزلاشقان.
</S>
<S ID=34782>
1970 – يىلى 4 – ئايدا تۆمۈر ئادەم ۋاڭ جىنشىغا بېيجىڭ شەھەرلىك 301 – دوختۇرخانىدا ئاشقازان راكى دەپ دىياگنوز قويۇلغان، ۋاڭ جىنشى 1970 – يىلى 15 – نويابىر 47 يېشىدا قازا قىلغان.
</S>
<S ID=34783>
    خاتىرە سارىيى ئالدىدىكى 47 پەلەمپەي تۆمۈر ئادەم ۋاڭ جىنشىنىڭ 47 يىللىق قىسقىغىنا لېكىن ئەھمىيەتلىك ھاياتىغا سىمۋول قىلىنغان.
</S>
<S ID=34784>
    يېڭى جۇڭگو قۇرۇلغانلىقىغا 40 يىل بولغاندا، ۋاڭ جىنشى لېي فېڭ، جياۋ يۈلۈ، چيەن شۆسېن قاتارلىق يولداشلار قاتارىدا مەركىزىي كومىتېت تەشكىلات بۆلۈمى تەرىپىدىن يېڭى جۇڭگو قۇرۇلغاندىن بۇيانقى ‹‹ئامما ئارىسىدا يۈكسەك ئىناۋەتكە ئىگە پارتىيە ئەزالىرىنىڭ ئىلغار ۋەكىلى›› بولۇپ تەرىپلەنگەن.
</S>
<S ID=34785>
    تۆمۈر ئادەم ۋاڭ جىنشى خاتىرە سارىيى 2009 – يىلى قۇرۇلغاندىن تارتىپ بۈگۈنكە قەدەر جەمئىي 7مىليون 900 مىڭدىن كۆپرەك ئېكسكۇرسىيەچى(قېتىم)نى كۈتۈۋالدى.
</S>
<S ID=34786>
كىشىلەر ھەر قايسى جايلاردىن كېلىپ، يېڭى جۇڭگونىڭ قۇرۇلۇش ئىشلىرىغا يۈرەك قېنى ۋە ھاياتىنى بېغىشلىغان مىللىي قەھرىمان ۋاڭ جىنشىنى ئەسلىدى.
</S>
<S ID=34787>
    بىر ئېكسكۇرسىيەچى سۆز قالدۇرۇش دەپتىرىگە: تۆمۈر ئادەمنىڭ روھى جۇڭخۇا مىللىتىنىڭ ئۆزىنى ئۆزى قۇدرەت تاپقۇزۇپ ئۇلۇغ گۈللىنىشكە قاراپ قەدەم بېسىشىغا مەڭگۈ ئىلھام بېرىدۇ، دەپ يازدى.
</S>
<S ID=34788>
شىنخۇا ئاگېنتلىقى
</S>
<S ID=34789>
‏
</S>
</TEXT>
/BODY
/DOC