<DOC>
<DOCID>TIANSHAN.524108</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-20 11:45:42</DATE>
</HEADER>
<BODY>
<HEADLINE>
<S ID=28595>
‹‹كەشتىلىرىمدە ئىناقلىق گۈللىرى پورەكلەيدۇ››
</S>
</HEADLINE>
<TEXT>
<S ID=28596>
   رايونىمىزنىڭ ئىقتىسادىي ۋە ئىجتىمائىي تەرەققىياتىدا قولغا كەلگەن زور ئۆزگىرىشلەردىن يېقىنقى يىللاردىن بۇيان ھەر مىللەت ئامما قانغۇچە بەھرىلەندى. قومۇل شەھىرىنىڭ شەھەر ئىچى يېزىسى جىگدە قۇدۇق كەنتىدىكى ئاتىكەم ئەمەت مۇشۇ ئىسلاھات نەتىجىلىرىدىن بەھرىلىنىش پۇرسىتىنى يارىتىپ بېرىۋاتقان پارتىيە ۋە ھۆكۈمەتكە بولغان مىننەتدارلىق ھېسسىياتىنى ئۆزگىچە ئۇسۇلدا ئىزھار قىلىپ كەلدى.
</S>
<S ID=28597>
   يېقىندا ئۇنى زىيارەت قىلىش ئىستىكىدە ئۆيىگە بارغىنىمىزدا، ئۇنىڭ دەرۋازىسىغا ئېسىپ قويۇلغان ‹‹جىگدە قۇدۇق كەنت مەدەنىيەت ئائىلىسى›› دېگەن ۋىۋىسكا كۆزىمىزگە ئالاھىدە چېلىقتى. زىيارەت جەريانىدا ئۇقۇشىمىزچە، ئاتىكەمنىڭ ئېرى نەچچە يىل ئىلگىرى كېسەل سەۋەبىدىن قازا قىلىپ كەتكەندىن كېيىن، ئۇ ئېتىز – ئېرىق ئىشلىرىنى قىلغاندىن سىرت، ئىككى بالىسىنى ئوقۇتۇپ كېلىۋېتىپتۇ.
</S>
<S ID=28598>
  ئېتىز – ئېرىق ئىشلىرىدىن بوشىغىنىمدا باغدىكى مېۋىلىك كۆچەتلەرنى پەرۋىش قىلىمەن، رەسىم سىزىمەن، كەشتە ئىشلەيمەن، دېدى ئۇ بىزنى ئۆيىگە باشلىغاچ.
</S>
<S ID=28599>
   مېھمانخانا ئۆينىڭ تاملىرىغا ئېسىۋېتىلگەن رەسىملەر، ھەر خىل پاسوندىكى نەپىس ئىشلەنگەن كەشتە بۇيۇملىرى ئۇنىڭ ماھىر كەشتىچى ئىكەنلىكىنى بىلدۈرۈپ تۇراتتى.
</S>
<S ID=28600>
   مانا بۇ يېقىندىلا ئىشلىگەن ‹‹ھەر مىللەت خەلق بىر ئائىلە كىشىلىرىدەك ئىناق›› ناملىق ئەسىرىم، دېدى ئاتىكەم ئەمەت جۇڭگو خەرىتىسى كەشتىلەنگەن چوڭ جاھازىنى كۆرسىتىپ، بۇ كەشتەم ئارقىلىق ئېلىمىزدىكى 56 مىللەتنىڭ ئانارنىڭ دانىسىدەك زىچ ئۇيۇشۇۋاتقانلىقىنى تەسۋىرلىدىم. بۇنىڭدىن سىرت، رەسىم ئەسەرلىرىم ۋە كەشتە بۇيۇملىرىمدا مىللەتلەر ئىتتىپاقلىقى، ئىسلاھات، ئېچىۋېتىشتىن بۇيانقى ئاۋام تۇرمۇشىدىكى زور ئۆزگىرىشلەر، ئىلغار مەدەنىيەتنى ئەكس ئەتتۈردۈم.
</S>
<S ID=28601>
   ئاتىكەم ئەمەتنىڭ دېيىشىچە، ئۇ 1973 – يىلى تولۇقسىز ئوتتۇرا مەكتەپنى پۈتكۈزۈپلا ئائىلىسىدە ئاتا – ئانىسىنىڭ ئىشلىرىغا ياردەملىشىپتۇ. ئۇنىڭ ئاپىسى ئۇستا كەشتىچى ۋە تىككۈچى بولغاچقا، ئاتىكەم ئاپىسىدىن كەشتىچىلىك، تىككۈچىلىك ھۈنىرىنى ئۆگىنىۋاپتۇ. 2007 – يىلىغا كەلگەندە ئۇ كەنتتە ئۇيۇشتۇرۇلغان كەشتىچىلىك كۇرسلىرىغا قاتنىشىپ، تېخنىكىسىنى تېخىمۇ مۇكەممەللەشتۈرۈپتۇ. بوش ۋاقىتلىرىدىن پايدىلىنىپ رەسىم سىزىشنىمۇ قولدىن بەرمەپتۇ. 2011 – يىلى شەھەرئىچى يېزىسى تەشكىللىگەن رەسىم سىزىش مۇسابىقىسىدە خەلقنىڭ باياشات تۇرمۇشى، تىنچ، ئىناق جەمئىيەت تەسۋىرلەنگەن ئالتە مېتىر ئۇزۇنلۇقتىكى رەسىمى مۇكاپاتلىنىپتۇ. 2013 – يىلى ئاقسۇدا ئۆتكۈزۈلگەن تۇنجى نۆۋەتلىك ‹‹شىنجاڭ دېھقان رەسساملار رەسىم ئەسەرلىرى مۇسابىقىسى››دە ئۇنىڭ بىر ئەسىرى ‹‹مۇنەۋۋەر ئەسەر›› مۇكاپاتىغا ئېرىشىپتۇ. 2014 – يىلى يەنە ئاپتونوم رايون بويىچە ئۆتكۈزۈلگەن ‹‹ئەسەبىيلىكنى تۈگىتىش›› تېمىسىدىكى دېھقان رەسساملارنىڭ رەسىم ئەسەرلىرى مۇسابىقىسىدە ‹‹ئاپا، مەنمۇ مەكتەپكە بارىمەن›› دېگەن ئەسىرى ‹‹مۇنەۋۋەر ئەسەر›› مۇكاپاتىغا ئېرىشىپ، ئالاقىدار تارماقلار ئىشلىگەن كالېندارنىڭ باش سۈرىتى قىلىپ ئىشلىتىلىپتۇ. ئۇنىڭ شەھەر بويىچە ئۆتكۈزۈلگەن تۈرلۈك رەسىم، كەشتە ئەسەرلىرى مۇسابىقىلىرىدە مۇكاپاتلانغان ئەسەرلىرىمۇ ئاز ئەمەس ئىكەن. ئۇنىڭ ھازىرغىچە ئىشلىگەن رەسىم، كەشتە ئەسەرلىرى 400 پارچىگە يېتىپتۇ.
</S>
<S ID=28602>
   ئاتىكەم ئەمەت يەنە مەھەللىدىكى ئىشسىز ئاياللارنى تەشكىللەپ، ئۇلارغا كەشتىچىلىك تېخنىكىسىنى ئۆگىتىپتۇ. بىر قىسىم ئاياللارنى تەشكىللەپ، قىيىنچىلىقى بار ئائىلىلەرگە ئىللىقلىق يەتكۈزۈپ كېلىۋېتىپتۇ.
</S>
<S ID=28603>
   پارتىيە، ھۆكۈمەتنىڭ غەمخورلۇقىدا ھازىر تۇرمۇشىمىز ياخشىلىنىپ، قولىمىز پۇل كۆردى، دېدى ئۇ ئاخىرىدا، مۇشۇنداق ئەۋزەل شارائىتنى قەدىرلەش، قوغداش ھەممىمىزنىڭ مەجبۇرىيىتى. بۇنىڭدىن كېيىن مىللەتلەر ئىتتىپاقلىقى، ئىجتىمائىي مۇقىملىقنى قوغداش، بەختىيار تۇرمۇشتىن بەھرىلىنىش ئىستىكى ئەكس ئەتتۈرۈلگەن ئەسەرلەرنى كۆپلەپ ئىجاد قىلىمەن.
</S>
</TEXT>
/BODY
/DOC