<DOC>
<DOCID>TIANSHAN.549945</DOCID>
<HEADER>
<CLASS>شىنجاڭ</CLASS>
<DATE>2016-09-19 11:29:48</DATE>
</HEADER>
<BODY>
<HEADLINE>
<S ID=49297>
ئاپتونوم رايونىمىزدا پويىز بېلىتىنى ۋاكالىتەن سېتىش نۇقتىسى 181گە كۆپەيدى
</S>
</HEADLINE>
<TEXT>
<S ID=49298>
    يۈەن لېينىڭ شىنجاڭ تۆمۈر يول يولۇچى توشۇش تارماقلىرىدىن ئۇقۇشىچە، يېقىندا جەنۇبىي شىنجاڭ رايونىدا پويىز بېلىتىنى ۋاكالىتەن ساتىدىغان نۇقتىلار يېڭىدىن كۆپەيتىلگەن، 7 – سېنتەبىرگىچە ئاپتونوم رايونىمىزدا پويىز بېلىتىنى ۋاكالىتەن سېتىش نۇقتىسى 181گە يېتىپ، ‹‹ھەممە جايدا بېلەت سېتىش نۇقتىسى بولۇش›› ۋەزىيىتى شەكىللەنگەن.
</S>
<S ID=49299>
   شىنجاڭ تۆمۈر يول تارماقلىرى ھەر مىللەت ئاممىنىڭ بېلەت سېتىۋېلىشىغا تېخىمۇ قولايلىق يارىتىش ئۈچۈن، بۇ يىل 5 – ئايدا پويىز بېلىتىنى ۋاكالىتەن سېتىش نۇقتىلىرىنى ئىجتىمائىيلاشتۇرۇپ باشقۇرۇشنى يولغا قويۇپ، پويىز بېلىتى سېتىشنى جەمئىيەتكە ئومۇميۈزلۈك ئېچىۋەتتى.
</S>
<S ID=49300>
ئاپتونوم رايونىمىزدىكى پويىز بېلىتىنى بىردىنبىر ۋاكالىتەن سېتىش سالاھىيىتىگە ئىگە ئۈرۈمچى تۆمۈر يول خەلقئارا ساياھەت كوپىراتىپى چەكلىك مەسئۇلىيەت شىركىتى جۇڭگو پوچتىسى شىنجاڭ شۆبە شىركىتى بىلەن ئىستراتېگىيەلىك ھەمكارلىق كېلىشىمى ئىمزالاپ، پويىز بېلىتىنى ۋاكالىتەن سېتىش، ساياھەت مەھسۇلاتلىرىنى سېتىش قاتارلىق جەھەتلەردە ھەر تەرەپلىمە ھەمكارلاشتى.
</S>
<S ID=49301>
1 – مايدىن باشلاپ تۇنجى تۈركۈمدە 49 جايدا پويىز بېلىتىنى ۋاكالىتەن سېتىش نۇقتىسى تەسىس قىلىنغاندىن بۇيان، ئىككى تەرەپنىڭ ھەمكارلىقى پۇختا ئىلگىرى سۈرۈلدى، ھازىر، ئاپتونوم رايونىمىزدا پويىز بېلىتىنى ۋاكالىتەن سېتىش كەسپىنى يولغا قويغان پوچتا تور نۇقتىسى 100گە يەتتى.
</S>
<S ID=49302>
ئۈرۈمچى تۆمۈر يول خەلقئارا ساياھەت كوپىراتىپى چەكلىك مەسئۇلىيەت شىركىتى جەنۇبىي شىنجاڭ رايونىدىكى ھەر مىللەت ئاممىنىڭ پويىزلىق سەپەرگە چىقىشىغا كاپالەتلىك قىلىش، بېلەت سېتىۋېلىشىغا قولايلىق يارىتىش ئۈچۈن، پويىز بېلىتىنى ۋاكالىتەن سېتىش نۇقتىسىنى گۇما، يەكەن، قاراقاش، ئاۋات قاتارلىق چەت – ياقا ناھىيەلەرگىچە كېڭەيتتى.
</S>
<S ID=49303>
   تۆمۈر يول تارماقلىرى مۇنۇلارنى بىلدۈردى: بۇ يىلنىڭ ئاخىرىغىچە، ئاپتونوم رايونىمىزدىكى ۋىلايەت، ئوبلاست، شەھەر، ناھىيەلەر، مەھەللە ۋە يېزا – بازارلاردا بېلەت سېتىش كۆزنىكى ۋە ئاپتوماتىك بېلەت سېتىش ماشىنىسىدىن 450نى تەسىس قىلىپ، ھەر مىللەت ئاممىنىڭ بېلەت سېتىۋېلىشى قىيىن بولۇش مەسىلىسىنى ھەل قىلىمىز، تۆمۈر يول يولۇچى توشۇش مۇلازىمىتىنى داۋاملىق ‹‹تېزلەشتۈرۈش، ئاممىۋىلاشتۇرۇش، قولايلىقلاشتۇرۇش›› ئارقىلىق ھەر مىللەت ئاممىنىڭ سەپەرگە چىقىشىغا تېخىمۇ قولايلىق يارىتىمىز.
</S>
<S ID=49304>
‏
</S>
</TEXT>
/BODY
/DOC