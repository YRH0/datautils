<DOC>
<DOCID>TIANSHAN.525497</DOCID>
<HEADER>
<CLASS>ئۈرۈمچى</CLASS>
<DATE>2016-05-29 12:21:51</DATE>
</HEADER>
<BODY>
<HEADLINE>
<S ID=29187>
چوڭ قورۇدىن باشلانغان ھېكايە
</S>
</HEADLINE>
<TEXT>
<S ID=29188>
 مەۋلان سابىت
</S>
<S ID=29189>
   ئۈرۈمچىدەك چوڭ شەھەردە ناتونۇشلۇقتىن تونۇشقىچە، ئۇزاق مۇددەت بىللە تۇرمۇش كەچۈرۈپ يېقىن قوشنىلاردىن، سىرداش دوستلاردىن بولۇشنىڭ ھەممىسى بىر خىل تەقدىر. مەيلى قايسى يۇرت، قايسى مىللەتتىن بولسۇن، ئەتراپىمىزدا بىزنى تەسىرلەندۈرىدىغان نۇرغۇن كىچىك ھېكايىلەر بار.
</S>
<S ID=29190>
   ئۈرۈمچى شەھىرىنىڭ تەڭرىتاغ رايونى داۋان تەۋەلىكىنى باشقۇرۇش كومىتېتىغا قاراشلىق جىنيۆ كوچىسى مەھەللىسىدە خۇبېي ئۆلكىسىدىن كەلگەن تەن فاگاڭ ئىسىملىك بىر تۇجيا يىگىتى بولۇپ، ئۇ بىر نەچچە يىلنىڭ ئالدىدا بۇ مەھەللىدىكى ‹‹ئىتتىپاق يولى›› شىمالىي 4 – كوچا 49 – نومۇرلۇق قورۇدا بىر كىيىم – كېچەك زاۋۇتى قۇرغانىدى. ئەينى ۋاقىتتا تەن فاگاڭ جىنيۆ كوچىسى مەھەللىسىدە ھېچكىمنى تونۇمىغاچقا، كىيىم – كېچەك زاۋۇتىغا ئىشچى قوبۇل قىلىشتا بېشى بەك قاتتى، شۇ چاغدا تەن فاگاڭنىڭ بىر ئۇيغۇر قوشنىسى ئۇنىڭغا ياردەم قولىنى سۇنۇپ، بىر نەچچە كىشىنى ئۇنىڭ كىيىم – كېچەك زاۋۇتىغا تونۇشتۇردى. ھازىر تەن فاگاڭنىڭ كىيىم – كېچەك زاۋۇتىدا ئۇيغۇر، خەنزۇ، خۇيزۇ قاتارلىق ئۈچ مىللەت كىشىلىرى بار. مۇشۇ سەۋەبلىك تەن فاگاڭ ھازىرغىچە قوشنىلىرى بىلەن ناھايىتى ئىناق ئۆتمەكتە. بىر قېتىم تەن فاگاڭنىڭ مەريەم ئىسىملىك قوشنىسىنىڭ تىككۈچىلىك دۇكىنىدا توك توختاپ قالدى. مەريەم ئۆزى زاكاز ئالغان كىيىملەرنى ۋاقتىدا تىكىپ تاپشۇرالماسلىقىدىن ئەنسىرەپ، قوشنىسى تەن فاگاڭدىن ياردەم سورىدى، تەن فاگاڭ خۇشاللىق بىلەن مەريەمنىڭ زاكاز ئالغان كىيىملىرىنى تاپشۇرىدىغان كۈنىگە ئۈلگۈرتۈپ تىكىپ بەردى. مەريەم بۇنىڭدىن خۇشال بولۇپ، تەن فاگاڭغا پۇل تەڭلىگەندە، ئۇ چىرايلىقچە رەت قىلىپ ئالغىلى ئۇنىمىدى.
</S>
<S ID=29191>
   جىنيۆ كوچىسى مەھەللىسى شىمالىي 4 – كوچا 62 – قورۇنىڭ ئىگىسى تۇرغۇن ھاجى سېخى كىشى بولۇپ، تەۋەلىكتىكى ئاھالىلەر قانداق قىيىنچىلىققا ئۇچرىسا ھازىرغىچە ياردەم قولىنى سۇنۇپ كەلدى. ئۇنىڭ قورۇسىدا ئىجارە ئۆيدە ئولتۇرىدىغانلاردىن 12 ئائىلە بار، ئادەتتە قولۇم – قوشنىلار ھەمىشە ئۇرۇق – تۇغقانلاردەك ئىناق ئۆتىدۇ. بۇلتۇر 5 – ئايدا تەۋەلىكتىكى بىر كۆچمە نوپۇسنىڭ بالىسى ئويناۋېتىپ ئېھتىياتسىزلىقتىن يەر ئاستى ئۆيى ئېغىزىدىكى ئورەككە چۈشۈپ كېتىپ، ئېڭىكى زەخىملىنىپ دوختۇرخانىدا ياتقۇزۇپ داۋالىتىشقا توغرا كەلدى، بالىنىڭ ئاتا – ئانىسى بۇرۇنلا ئاجرىشىپ كەتكەچكە، ئانىسىنىڭ تۇرمۇش قىيىنچىلىقى بار ئىدى. تۇرغۇن ھاجى ئەھۋالدىن خەۋەر تاپقاندىن كېيىن بالىنىڭ ئانىسىغا 1000 يۈەن ياردەم قىلدى، بۇنىڭ بىلەن بالىنىڭ ئېڭىكىنىڭ زەخمىسى ۋاقتىدا ساقايدى.
</S>
<S ID=29192>
   ئىمىنجان ياقۇپ ئىتتىپاق يولى شىمالىي 4 – كوچا 28 – نومۇرلۇق قورۇنىڭ ئىگىسى بولۇپ، قورۇدىكى ئۆيىنى ئىجارىگە ئېلىپ ئولتۇرۇۋاتقانلار بىلەن ئېجىل – ئىناق ئۆتىدۇ. ئۇنىڭ قورۇسىدا ئولتۇرىدىغان قازاق قوشنىسى ئوكلاننىڭ ئائىلە ئىقتىسادى ئانچە ياخشى ئەمەس ئىدى. ئوكلاننىڭ ئېرى سىرتقا ئىشلىگىلى چىقىپ كەتسە، بەزىدە ئايلاپ ئۆيگە قايتمايتتى، ئىمىنجان ئوكلاننىڭ ئائىلىسىنىڭ ئەھۋالىنى بىلگەچكە، دائىم ئۇنىڭ ئائىلىسىگە ئۇن، گۈرۈچ قاتارلىق تۇرمۇش بۇيۇملىرىنى ياردەم قىلىپ تۇردى. بىر كۈنى ئوكلاننىڭ بالىسى تۇيۇقسىز قىزىپ قالدى، ئېرىمۇ ئۆيدە يوق ئىدى، ئىمىنجان ئەھۋالنى ئۇققاندىن كېيىن دەرھال ئۇلارنى دوختۇرخانىغا ئېلىپ باردى ھەم بالىنىڭ داۋالىنىش چىقىمىنى تۆلىدى.
</S>
<S ID=29193>
   لياڭ ۋەنلى ئىتتىپاق يولى شىمالىي 4 – كوچا 55 – نومۇرلۇق قورۇدا ئولتۇرىدۇ. ئۇنىڭ قوشنىسى خالىق ئابدۇراھمان سىرتتىن كەلگەن ئىشلەمچى بولۇپ، ئايالى تاللا بازىرىدا ئىشلىگەچكە، بالىسىغا قارايدىغان ئادەم يوق ھويلىدا يالغۇز ئوينايتتى. لياڭ ۋەنلى بىلەن خالىق ئابدۇراھماننىڭ بالىسى بىر مەكتەپتە ئوقۇيدىغان بولۇپ، ياش پەرقىمۇ ئانچە چوڭ ئەمەس ئىدى. بۇنى كۆرگەن لياڭ ۋەنلى تەشەببۇسكارلىق بىلەن خالىق ئابدۇراھماننىڭ بالىسىنىڭ ھالىدىن خەۋەر ئالدى ھەم تاپشۇرۇقلىرىنى ئىشلىتىپ تۇردى. دەسلەپ بالا يېتىرقاپ لياڭ ۋەنلىنىڭ ئۆيىگە كىرگىلى ئۇنىمىدى، كېيىن ۋاقىتنىڭ ئۇزىرىشىغا ئەگىشىپ، خالىق ئابدۇراھماننىڭ بالىسى لياڭ ۋەنلىنىڭ ئۆيىگە كىرىپ تاپشۇرۇق ئىشلەيدىغان، ئاتا – ئانىسى ئۆيگە كەلگۈچە ئۇنىڭ ئۆيىدە ئويناپ تۇرىدىغان بولدى. بالىلارنىڭ سەۋەبى بىلەن ئىككى ئائىلىنىڭ مۇناسىۋىتى بارغانسېرى قويۇقلاشتى، خالىق ئابدۇراھماننىڭ ئايالى ياخشى تاماقلارنى ئەتكەندە لياڭ ۋەنلىنىڭ ئۆيىگە تاماق سۇنىدىغان، ھەتتا ھېيت – بايراملاردا لياڭ ۋەنلى ئائىلىسىدىكىلەرگە ساڭزا سېلىپ بېرىدىغان، چاغاندا لياڭ ۋەنلى خالىق ئابدۇراھماننىڭ ئائىلىسىگە قۇرۇق مېۋە – چىۋە، كەمپۈت قاتارلىقلارنى ئېلىپ بېرىدىغان بولدى. بۇ ئىككى ئائىلىنىڭ ئېجىل – ئىناق قوشنىدارچىلىق مۇناسىۋىتى قورۇدىكىلەرگە تەسىر كۆرسەتتى، قورۇدىكى خەنزۇ بالىلار بىلەن ئاز سانلىق مىللەت بالىلىرى ئۆزئارا دوست بولۇپ ئۆتىدىغان، بىللە ‹‹قوش تىل›› ئۆگىنىدىغان كەيپىيات بارلىققا كەلدى.
</S>
<S ID=29194>
   ئىتتىپاق يولى شىمالىي 5 – كوچا 53 – نومۇرلۇق قورۇنىڭ ئىگىسى بىر خۇيزۇ بوۋاي بولۇپ، ئىسمى بەي جۇپىڭ ئىدى ئايشەمگۈل ئۇنىڭ قورۇسىدا ئۆي ئىجارە ئېلىپ ئولتۇرغان بولۇپ، ئېرى بىر قېتىملىق تاسادىپىي قاتناش ۋەقەسىدە ئۆلۈپ كەتكەن. ئايشەمگۈلنىڭ توققۇز ياشقا كىرگەن قىزى بۆرەك كېسىلى بىلەن ئۇزاقتىن بۇيان داۋالىنىۋاتقان بولۇپ، ئائىلىسىدە قىيىنچىلىق ئېغىر ئىدى، بەي جۇپىڭنىڭ بىر قىزىمۇ بۆرەك كېسىلىگە گىرىپتار بولۇپ كۆپ داۋالىنىپ ئائىلىسى خېلى چىقىمدار بولغانىدى، شۇڭا بەي جۇپىڭ بۇ ئەھۋالنى بىلگەندىن كېيىن ئۆزى بىلەن بىر قىسمەتتىكى ئۇيغۇر قوشنىسىغا ھېسداشلىق قىلدى. ئايشەمگۈلنىڭ قىزى دوختۇرخانىدا ياتقاندا ئۇ بىر نەچچە قېتىم سۈت، تۇخۇم قاتارلىق نەرسىلەرنى ئېلىپ بېرىپ يوقلىدى، ھەتتا ئايشەمگۈلنىڭ ئۆيىنىڭ ئىجارىسىنىمۇ تۆۋەنلىتىپ بەردى.
</S>
<S ID=29195>
   يۇقىرىقىلار ئۈرۈمچى شەھىرىنىڭ تەڭرىتاغ رايونى داۋان تەۋەلىكىنى باشقۇرۇش كومىتېتى جىنيۆ كوچىسى مەھەللىسىدە يۈز بەرگەن ھېكايىلەر. جىنيۆ كوچىسى مەھەللىسى ئۈرۈمچى شەھىرىدىكى كۆچمە نوپۇستىكىلەر ئەڭ كۆپ ئولتۇراقلاشقان مەھەللىلەرنىڭ بېرى. بۇ مەھەللىدە سەككىز مىللەتتىن 1217 ئائىلە ئولتۇراقلاشقان بولغاچقا، مەھەللە كومىتېتى ھەر قايسى مىللەتلەرنىڭ ئارىلىشىپ ئولتۇراقلىشىشىدەك ئەمەلىي ئەھۋالنى چىقىش قىلىپ، مىللەتلەر ئىتتىپاقلىقىدا بىر كوچىدا بىر ئالاھىدىلىك بولۇشنى چىڭ تۇتتى. جىنيۆ كوچىسى مەھەللىسىدە 121 قورۇ بولۇپ، ھازىرغا قەدەر سەككىز قورۇغا ‹‹مىللەتلەر ئىتتىپاقلىقى چوڭ قورۇسى›› دەپ نام بېرىلدى. جىنيۆ كوچىسى مەھەللىسى يەنە ئالاھىدىلىكنى نامايان قىلىش ئارقىلىق مەھەللىنىڭ جەلپكارلىقىنى ئاشۇرۇش، مەدەنىيەت تىپىدىكى، مۇلازىمەت تىپىدىكى، ئورتاق قۇرۇش تىپىدىكى مەھەللە بەرپا قىلىشنى نىشان قىلىپ، مەھەللىنىڭ ئۇنىۋېرسال مۇلازىمەت ئىقتىدارىنى ئاشۇردى. ‹‹جەمقۇت كوچىسى››، ‹‹قۇتلۇق كوچىسى››، ‹‹شادلىق كوچىسى››، ‹‹بەخت كوچىسى››، ‹‹مېھرىبانلىق كوچىسى››، ‹‹ئىناقلىق كوچىسى››... مانا بۇلار جىنيۆ كوچىسى مەھەللىسىدىكى ئۆزگىچە ئىسىم بىلەن ئاتالغان كوچىلار بولۇپ، بۇ ئىسىملار ھەرگىز تاسادىپىي قويۇلۇپ قالغان ئەمەس، ھەر بىر كوچا ئىسمىنىڭ ئارقىسىغا نۇرغۇن ھېكايىلەر يوشۇرۇنغان.
</S>
</TEXT>
/BODY
/DOC