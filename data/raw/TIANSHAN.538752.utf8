<DOC>
<DOCID>TIANSHAN.538752</DOCID>
<HEADER>
<CLASS>ئۈرۈمچى</CLASS>
<DATE>2016-08-04 11:48:50</DATE>
</HEADER>
<BODY>
<HEADLINE>
<S ID=36813>
ئىناقلىق مارشى مەڭگۈ ياڭرايدۇ
</S>
</HEADLINE>
<TEXT>
<S ID=36814>
 مۇخبىرىمىز خالىدە ئوبۇل
</S>
<S ID=36815>
   يېڭى جەنۇبىي كوچا قورۇسى ئۈرۈمچى شەھىرىنىڭ سايباغ رايونى توپاتاغ تەۋەلىكىنى باشقۇرۇش كومىتېتىغا قاراشلىق توپاتاغ مەھەللىسىدە بولۇپ، بۇ قورۇدا خەنزۇ، ئۇيغۇر، خۇيزۇ، موڭغۇل، رۇس قاتارلىق 12 مىللەتتىن تەركىب تاپقان 1177 ئائىلىلىك، 4544 ئاھالە ئولتۇراقلاشقان.
</S>
<S ID=36816>
ئاز سانلىق مىللەت ئاھالىسى ئومۇمىي ئاھالىنىڭ %87ىنى، كۆچمە ئاھالە ئومۇمىي ئاھالىنىڭ %71ىنى ئىگىلەيدۇ.
</S>
<S ID=36817>
   ئىلگىرى بۇ قورۇ بەكلا رەتسىز بولۇپ، ھەممىلا يەردە دېگۈدەك دۆۋىلىنىپ قالغان ئەخلەتلەرنى كۆرگىلى بولاتتى.
</S>
<S ID=36818>
مەن 18 – ئىيۇل بۇ قورۇدا زىيارەتتە بولدۇم، قورۇدا كۆكتات ۋە قوشۇمچە مەھسۇلاتلارنى سېتىش دۇكىنى، سەھىيە مۇلازىمەت پونكىتى، مەھەللە مەكتىپى، كەشتىچىلىك، تىككۈچىلىك، خەنزۇ تىلى، ئاشپەزلىك بويىچە تەربىيەلەش سىنىپلىرىنىڭ ئېچىلغانلىقىنى، يوللارنىڭ ئازادە ھەم پاكىز بولۇپ كەتكەنلىكىنى، ئىلگىرىكى رەتسىز ھالەتتىن قىلچە ئەسەر قالمىغانلىقىنى كۆردۈم ھەم نۇرغۇن تەسىرلىك ھېكايىنى ئاڭلىدىم.
</S>
<S ID=36819>
   خۇ خېڭلى بۇ قورۇلۇق بولۇپ، ئۈرۈمچى شەھەرلىك 88 – ئوتتۇرا مەكتەپتە ئوقۇيدىكەن. بۇ يىل يانۋاردا خۇ خېڭلى تۇيۇقسىز ئاغرىپ قېلىپ ماغدۇرسىزلىنىپ، بېشى قايىدىغان بولۇپ قالغان.
</S>
<S ID=36820>
دوختۇرخانىدا ئۇنىڭغا ئاق قان كېسىلىگە گىرىپتار بولغان، دەپ دىياگنوز قويۇلغان. خۇ خېڭلىنىڭ ئاتا – ئانىسى تازىلىق ئىشچىسى بولغاچقا، ئايلىق كىرىمى ئائىلىنىڭ تۇرمۇشىنى قامداشقا ئاران يېتەتتى، ئۇلار قىزىنى داۋالىتىشتا زور قىيىنچىلىققا دۇچ كەلگەن.
</S>
<S ID=36821>
   توپاتاغ مەھەللىسىدىكى خىزمەتچى خادىملار ئائىلىلەرنى زىيارەت قىلىش داۋامىدا، بۇ ئەھۋالدىن خەۋەر تاپقاندىن كېيىن، دەرھال ‹‹بالىمىزنى قۇتقۇزۇۋالايلى›› دېگەن تېمىدا مۇراجىئەتنامە چىقىرىپ، كۆپچىلىكنى 15 ياشلىق بۇ قىزغا ياردەم قولىنى سۇنۇشقا چاقىرغان.
</S>
<S ID=36822>
27 – يانۋار يېڭى جەنۇبىي كوچا قورۇسىدىكى قوشنىلارنىڭ قىزغىنلىق بىلەن پۇل ئىئانە قىلغان تەسىرلىك كۆرۈنۈشى ھېلىمۇ خۇ خېڭلىنىڭ ئېسىدە.
</S>
<S ID=36823>
ئۇنىڭ بۇ قورۇدىكى مەمتىمىن ناسىر ۋە روزى لۇتپىدىن دېگەن قوشنىلىرى 2500 يۈەندىن پۇل ئىئانە قىلغان.
</S>
<S ID=36824>
شۇ كۈنىلا بۇ قورۇدىكى ھەر مىللەت ئامما ئىئانە قىلغان پۇل 20 مىڭ يۈەندىن ئاشقان.
</S>
<S ID=36825>
   بۇ قورۇدا خۇ خېڭلىغا ئوخشاش ئۆي ئىجارە ئېلىپ ئولتۇرۇۋاتقان ئاتىگۈل ھۈسىيىنمۇ قىيىنچىلىققا ئۇچرىغان مەزگىلدە، قورۇدىكى كۆپچىلىكنىڭ ياردىمىگە ئېرىشكەن.
</S>
<S ID=36826>
   2014 – يىل 6 – ئاينىڭ 27 – كۈنى توپاتاغ مەھەللىسى پارتىيە ياچېيكىسىنىڭ شۇجىسى بەي لى بىر نەچچە كادىر بىلەن ئائىلە زىيارىتى قىلىش ئۈچۈن ئاتىگۈل ھۈسىيىننىڭ ئۆيىگە كىرگەن.
</S>
<S ID=36827>
شۇ چاغدا بەي لى كارىۋاتتا ياتقان كىچىك بالىنى كۆرۈپ، ئاتىگۈلدىن كۇمىلاچ يېگەن – يېمىگەنلىكىنى سۈرۈشتە قىلغان.
</S>
<S ID=36828>
ئاتىگۈل بەي لىگە بالىنىڭ ئاغرىپ قالغىنىغا ئۈچ كۈن بولغانلىقىنى، دوختۇرخانىغا ئاپىراي دېسە، پۇل يوق ئاپىرالمىغانلىقىنى خىجىل بولغان ھالدا ئېيتقان.
</S>
<S ID=36829>
بەي لى بۇ گەپنى ئاڭلاپ دەرھال بېرىپ بالىنىڭ پېشانىسىنى تۇتۇپ، بالىنىڭ قىزىپ كەتكەنلىكىنى بىلگەن، ئۇ شۇ ھامان بىر ياشتىن ئاشقان بۇ بالىنى دەرھال دوختۇرخانىغا ئاپىرىشقا ئورۇنلاشتۇرغان.
</S>
<S ID=36830>
بىر كېچە قۇتقۇزۇش ئارقىلىق بالا خەۋپتىن قۇتۇلغان.
</S>
<S ID=36831>
شۇ قېتىم مەھەللە كادىرلىرى دوختۇرخانىغا تاپشۇرۇشقا تېگىشلىك 5000 يۈەننى ئىئانە توپلاش ئارقىلىق ھەل قىلىپ، ئاتىگۈلنى بۇ قىيىنچىلىقتىن قۇتۇلدۇرغان ئىكەن.
</S>
<S ID=36832>
   بۇ قورۇدىكى يۈسۈپجان غەيرەتنى قورۇدىكى ھەممەيلەن ياخشى كۆرىدۇ، ئۇ تەمبۇرنى بەك ياخشى چالىدۇ، شۇڭا بۇلتۇر 5 – ئايدا ئۇ بۇ قورۇدىكى ئالتە سەنئەت ھەۋەسكارى بىلەن بىللە مىللىي مۇزىكا ئەترىتى قۇردى.
</S>
<S ID=36833>
ئۇلار ئارام كۈنلىرىدە دائىم دېگۈدەك ناخشا – مۇزىكىلارنى ئورۇنلاپ، قورۇدىكى ھەر مىللەت ئاممىنىڭ مەنىۋى تۇرمۇشىنى بېيىتتى.
</S>
<S ID=36834>
   مۇزىكا ئەترىتى يېڭى قۇرۇلغاندا، مەھەللىدىكى ئاممىنىڭ قاتنىشىش قىزغىنلىقى ئانچە يۇقىرى ئەمەس ئىدى.
</S>
<S ID=36835>
75 ياشقا كىرگەن ما تيەنمېڭ مۇنداق دېدى: ئىلگىرى ئۇيغۇرچە ناخشىنى چۈشەنمىگەچكە، بىر دەم ئاڭلاپلا ئۆيگە كىرىپ كېتەتتىم، ھازىر ئارام كۈنلىرى ئۇلارنىڭ ناخشىسىنى ئاڭلىمىسام ئىچىم پۇشۇپ قالىدىغان بولۇپ قالدى.
</S>
<S ID=36836>
بەزىدە تېخى باشقىلارغا ئەگىشىپ ئۇسسۇلمۇ ئويناپ قويىدىغان بولدۇم.
</S>
<S ID=36837>
   ما تيەنمېڭنىڭ ئېيتىشىچە، ئۇنىڭ نەۋرىسى ما مىڭمىڭ كۈندە دېگۈدەك قورۇدىكى ئۇيغۇر بالىلار بىلەن بىللە ئوينايدىكەن، ناخشا – ئۇسسۇلغىمۇ ھېرىسمەن ئىكەن.
</S>
<S ID=36838>
   ما تيەنمېڭ مۇنداق دېدى: بۇ مۇزىكا ئەترىتى ئورۇنلىغان ‹‹كومپارتىيە بولمىغان بولسا، يېڭى جۇڭگومۇ بولمىغان بولاتتى››، ‹‹ئازاد زامان›› دېگەن ناخشىلارنى قايتا – قايتا ئاڭلىغۇم كېلىدۇ.
</S>
</TEXT>
/BODY
/DOC