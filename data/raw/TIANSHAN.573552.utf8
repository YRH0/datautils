<DOC>
<DOCID>TIANSHAN.573552</DOCID>
<HEADER>
<CLASS>شىنجاڭ</CLASS>
<DATE>2016-12-21 15:37:21</DATE>
</HEADER>
<BODY>
<HEADLINE>
<S ID=66821>
مىللىي كارخانىچىلارمۇ دەۋر بىلەن تەڭ ئىلگىرلەشكە ئەھمىيەت بېرىشى كېرەك
</S>
</HEADLINE>
<TEXT>
<S ID=66822>
    نىجات نىياز
</S>
<S ID=66823>
   تەھرىر ئىلاۋىسى: مەركەزنىڭ ئىقتىساد خىزمىتى يىغىنى 12 – ئاينىڭ 14 – كۈنىدىن 16 –كۈنىگىچە بېيجىڭدا ئۆتكۈزۈلدى.
</S>
<S ID=66824>
ج ك پ مەركىزىي كومىتېتىنىڭ باش شۇجىسى، دۆلەت رەئىسى، مەركىزىي ھەربىي كومىتېتنىڭ رەئىسى شى جىنپىڭ يىغىندا مۇھىم سۆز قىلىپ، ھازىرقى مەملىكەت ئىچى ۋە خەلقئارا ئىقتىسادىي ۋەزىيەتنى ئانالىز قىلىپ، 2016 – يىللىق ئىقتىساد خىزمىتىنى خۇلاسىلەپ، ئىقتىساد خىزمىتىنىڭ يېتەكچى ئىدىيەسىنى شەرھلەپ ئۆتۈپ، 2017 – يىللىق ئىقتىساد خىزمىتىنى ئورۇنلاشتۇردى.
</S>
<S ID=66825>
زۇڭلى لى كېچياڭ سۆزىدە كېلەر يىللىق ماكرولۇق ئىقتىسادىي سىياسەت يۆنىلىشىنى شەرھلەپ ئۆتۈپ، كېلەر يىللىق ئىقتىساد خىزمىتىنى كونكرېت ئورۇنلاشتۇردى ھەم خۇلاسە سۆزى قىلدى. 
</S>
<S ID=66826>
    مەركەزنىڭ ئىقتىساد خىزمىتىنىڭ ئېچىلىشى كەڭ دائىرىدىن ئېلىپ ئېيتقاندا ئۇ بىر پۈتۈن دۆلەتنىڭ بۇ يىللىق ئىقتىسادىي خىزمەتلىرىنى خۇلاسىلەش ۋە كېلەر يىللىق ئىقتىساد خىزمىتىنى ئورۇنلاشتۇرۇش بولسا، تار دائىرىدىن ئېيتقاندا، بىر كوللېكتىپ، بىر ئائىلە، جۈملىدىن ھەر بىر شەخسنىڭ ئىقتىسادىي مەنپەئەتى بىلەن زىچ مۇناسىۋەتلىك بولىدۇ.   
</S>
<S ID=66827>
    مەركەزدە ئېچىلغان ئىقتىساد خىزمىتى يىغىنىنىڭ روھىنى ۋاقتىدا يەتكۈزۈشنى ئۆزىنىڭ بۇرچى دەپ بىلگەن شىنجاڭ مەرىپەت كارخانا باشقۇرۇش مەسلىھەتچىلىك چەكلىك شىركىتى 2016-يىلى 12-ئاينىڭ 19-،20-كۈنلىرى ئاپتونوم رايونىمىزدىكى مىللىي كارخانىچىلارغا ئىككى كۈنلۈك ئەقلىي زىياپەت پائالىيىتى ئورۇنلاشتۇرۇپ، كارخانىچىلارغا بىر تەرەپتىن مەركەزدە ئېچىلغان ئىقتىساد خىزمىتى يىغىنىنىڭ روھىنى يەتكۈزسە، يەنە بىر تەرەپتىن ئاپتونوم رايونىمىزنىڭ نۆۋەتتىكى ئىقتىسادىي ئەھۋالى ۋە تەرەققىيات يۆنىلىشى ھەققىدە چۈشەنچە بەردى.
</S>
<S ID=66828>
ئۇلارنى ئېكىسكۇرسىيە ۋە زىيارەتكە ئورۇنلاشتۇرۇپ، ئۆزئارا ئۆگىنىش، تەجرىبە ئالماشتۇرۇش، ھەمكارلىق مۇناسىۋىتى ئورنىتىشقا يېتەكلىدى.
</S>
<S ID=66829>
    شىنجاڭ مەرىپەت كارخانا باشقۇرۇش مەسلىھەتچىلىك چەكلىك شىركىتىنىڭ باش دېرىكتورى مەھمۇدجان ئېلى بۇ ھەقتە مۇنداق دېدى: ھەممىمىزگە مەلۇم، تېخى نەچچە كۈن ئالدىدا مەركەزنىڭ ئىقتىساد خىزمىتى يىغىنى بېيجىڭدا ئېچىلدى. يىغىندا ئوتتۇرىغا قويۇلغان سىياسەتلەر، تەدبىر-ئورۇنلاشتۇرمىلارنى بىلىش، شۇ بويىچە ئۆزىنىڭ تەرەققىيات يۆنىلىشىنى بېكىتىش، مېنىڭچە ھەر بىر كارخانىچىلار ئۈچۈن ئېيتقاندا تولىمۇ مۇھىم.
</S>
<S ID=66830>
مۇشۇ مۇناسىۋەت بىلەن بىز ئاپتونوم رايونىمىزدىكى كارخانىچىلىق ساھەسىدە ئۆزىگە خاس يول ئېچىپ ئىلگىرلەۋاتقان ئوتتۇرا-كىچىك مىللىي كارخانىچىلىرىمىزنى بىر يەرگە يىغىپ، مەركەزدە ئېچىلغان يىغىننىڭ روھىنى يەتكۈزۈش بىلەن بىرگە، كارخانىچىلىرىمىزنىڭ بۇ يىللىق تەجرىبە-ساۋاقلارنى يەكۈنلەپ، 2017-يىللىق قەدىمىنى پۇختا بېسىشى ئۈچۈن «نۆۋەتتىكى ئىقتىسادىي ۋەزىيەتنىڭ تەقەززاسى ۋە كارخانىچىلىرىمىزنىڭ ئارزۇسى» تېمىسىدا ئىككى كۈنلۈك ئىلمىي مۇھاكىمە يىغىنى، ئېكىسكۇرسىيە ۋە كۆڭۈل ئېچىش پائالىيەتلىرىنى ئورۇنلاشتۇرۇپ، كارخانىچىلىرىمىزغا ئازادە بولغان ئۆگىنىش، پىكىر ئالماشتۇرۇش سورۇنى ھازىرلىدۇق.
</S>
<S ID=66831>
    ئىلمىي مۇھاكىمە يىغىنىدا شىنجاڭ ئىپار دورا ياساش پاي ھەسسىدارلىق چەكلىك شىركىتىنىڭ لېدىرى ئابلېكىم مەمتىمىن ۋە شىنجاڭ ئۇنىۋېرسىتېتى ماركىسىزىم ئىنىستىتۇتىنىڭ دوتسېنتى مۇھەممەت توختى ئوخشاشمىغان تېمىلاردا لېكسىيە سۆزلەپ، كارخانىچىلارغا نۆۋەتتىكى ئىقتىسادىي ۋەزىيەت، بازار ئەھۋالى، دۆلەت ۋە ئاپتونوم رايوننىڭ بۇ جەھەتتىكى سىياسەتلىرى قاتارلىقلار توغرىسىدا چۈشەنچە بەردى.
</S>
<S ID=66832>
    شىنجاڭ ئىپار دورا ياساش پاي ھەسسىدارلىق چەكلىك شىركىتىنىڭ لېدىرى ئابلېكىم مەمتىمىن مۇنداق دېدى: بىر كارخانىغا نىسبەتەن ئۆزىنىڭ رىقابەت كۈچىنى ساقلاپ قېلىشتا ھەر قانداق كارخانا جەمئىيەتنىڭ بىر ئىجتىمائىي بۆلىكى بولۇش سۈپىتى بىلەن جەمئىيەتتىن ئايرىلالمايدۇ، نۆۋەتتە يولغا قويۇلۇۋاتقان چوڭ-چوڭ تۈرلەر ئالدى بىلەن دۆلەت تەرىپىدىن بېكىتىلىدىغان بولۇپ، ئەگەر كارخانىچىلار بۇ ھەقتىكى سىياسەتلەرنى بىلمىسە، نۆۋەتتىكى ئىقتىسادىي ۋەزىيەتنى چۈشەنمىسە، ئۇنى تەتقىق قىلىپ ئۆزلەشتۈرمىسە، كارخانىنىڭ ياشاش مۇھىتى بارغانسېرى كىچىكلەپ كېتىدۇ شۇنداقلا جەمئىيەتتىن ئايرىلىپ قالىدۇ.
</S>
<S ID=66833>
شۇنىڭ ئۈچۈن بىر كارخانىچى چوقۇم ئۇچۇرغا سەزگۈر بولۇشى، سىياسەتنى ياخشى چۈشىنىشى، قانۇنغا ئاكتىپ رىئايە قىلىشى، دۆلەتنىڭ ئىقتىسادىي تەرەققىيات يۆنىلىشى بىلەن بىردەكلىكنى ساقلىغان ئاساستا ئۆز كارخانىسىنىڭ تەرەققىيات ئىستىراتېگىيەسىنى سىزىپ چىقىشى كېرەك.
</S>
<S ID=66834>
توختاۋسىز ئۆگىنىشنى ئۆزىنىڭ مىزانى قىلغان لاياقەتلىك بىر كارخانىنىڭ شەكىللىنىشىدە كارخانىچىنىڭ ساپاسى ناھايىتى مۇھىم ئورۇندا تۇرىدۇ. شۇڭا كارخانىچىلارنىڭ ئۇچۇر ئىگىلەش بىلەن ئۈزلۈكسىز ئۆگىنىشنى بىرىنچى ئورۇنغا قويۇپ، ئۆزىنى مۇكەممەللىككە قاراپ يۈزلەندۈرۈشى تولىمۇ زۆرۈر.
</S>
<S ID=66835>
    جەمئىيەتنىڭ ئۇچقاندەك تەرەققىي قىلىشىغا ئەگىشىپ، ئاپتونوم رايونىمىزدىكى مىللىي كارخانىلىرىمىزنىڭ سانىمۇ ئۈزلۈكسىز ئېشىپ بارماقتا. لېكىن شۇنى ئەسكەرتىپ قويۇشقا ئەرزىيدۇكى، سان ئاشقانلىق ھەرگىزمۇ سۈپەت ئاشقانلىق ئەمەس.
</S>
<S ID=66836>
گەرچە، نۆۋەتتە نۇرغۇنلىغان ئوتتۇرا-كىچىك كارخانىلار قۇرۇلۇپ، نۇرغۇنلىغان كىشىلەرنى ئىشقا ئورۇنلاشتۇرۇپ، ئاپتونوم رايونىمىزنىڭ ئىقتىسادىي، ئىجتىمائىي تەرەققىياتىغا تۆھپە قوشۇۋاتقان بولسىمۇ، لېكىن كارخانىچىلاردا توختاۋسىز ئۆگىنىش شۇنداقلا دەۋر بىلەن تەك ئىلگىرلەش روھى بولمايدىكەن، ئۇ كارخانىنىڭ كەلگۈسى تەرەققىيات ئىستىقبالىدىن سۆز ئېچىش مۇمكىن ئەمەس.
</S>
<S ID=66837>
بەزى كارخانىچىلىرىمىز تاكى ھازىرغىچە ئېنتىرنېت تورىنى چۈشەنمەيدۇ، خەلقئارا ۋە دۆلىتىمىز ئىچىدىكى ئىقتىسادىي ۋەزىيەتنى چۈشىنىشنى خالىمايدۇ، مەركەز ۋە ئاپتونوم رايونىمىزنىڭ ئوتتۇرا-كىچىك كارخانىلارغا نىسبەتەن يولغا قويۇۋاتقان تۈرلۈك ئېتىبار سىياسەتلىرىدىن بەھرىمەن بولۇشقا ئۇرۇنۇپ بېقىشنى خىيالىغىمۇ كەلتۈرمەيدۇ، نەتىجىدە بىلىپ-بىلمەي باشقىلارنىڭ كەينىدە قېلىۋاتقىنىنى ھېس قىلغىنىدا ئۆزىنىڭ تولىمۇ كېچىككەنلىكىنى ھېس قىلىپ پۇشايمانغا قالىدۇ.
</S>
<S ID=66838>
    ئىقتىساد يەرشارىلاشقان، چوڭ بېلىق كىچىك بېلىقنى يەۋاتقان، رىقابەت ۋە خىرىسقا تولغان بۈگۈنكى كۈندە كارخانىچىلىرىمىزنىڭ تەرەققىيات يولى يەنىلا دەۋر بىلەن تەڭ ئىلگىرلەشتۇر، بۇنىڭدا ئۆگىنىش يەنىلا ئەڭ مۇھىم ئورۇندا تۇرىدۇ، يىغىنچاقلاپ ئېيتقاندا كارخانىچىلار ئۆگىنىش جەريانىدا ئۇنىۋىرسال ساپانى يۇقىرى كۆتۈرۈش، ئۆگىنىش جەريانىدا ئىلگىرلەش، ئۆگىنىش داۋامىدا تەرەققىي قىلىشنى ئۆزىنىڭ دائىملىق ھەرىكىتىگە ئايلاندۇرۇشى كېرەك.
</S>
</TEXT>
/BODY
/DOC