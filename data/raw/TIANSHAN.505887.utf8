<DOC>
<DOCID>TIANSHAN.505887</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-03-05 12:19:42</DATE>
</HEADER>
<BODY>
<HEADLINE>
<S ID=17948>
‏ئوتتۇرا – باشلانغۇچ مەكتەپلەردە ئاتا – ئانىلار مەكتىپى قۇرۇپ، ئاتا – ئانىلارنىڭ ئۇنىۋېرسال ساپاسىنى ئۆستۈرۈش كېرەك
</S>
</HEADLINE>
<TEXT>
<S ID=17949>
    ئازادجان ئىبراھىم
</S>
<S ID=17950>
   ئوتتۇرا – باشلانغۇچ مەكتەپلەردە ئاتا – ئانىلار مەكتىپى قۇرۇش ئاتا – ئانىلارنىڭ ئۇنىۋېرسال ساپاسىنى ئۆستۈرۈپ، بالىلارنى ئەخلاقىي، ئەقلىي، جىسمانىي قاتارلىق جەھەتلەردىن ئەتراپلىق تەربىيەلەشنى ئاساسىي مەقسەت قىلىدۇ.
</S>
<S ID=17951>
    ھازىر ئاتا – ئانىلارنىڭ پەرزەنت تەربىيەسىگە بولغان قارىشىنىڭ ئوخشاش بولماسلىقى، ئائىلە تەربىيەسىنىڭ ئىلمىي بولماسلىقى سەۋەبلىك بىر قىسىم بالىلاردا ساغلام بولمىغان مىجەز – خاراكتېر شەكىللىنىپ، ھەر خىل مەسىلىنىڭ يۈز بېرىشىگە سەۋەب بولۇۋاتىدۇ.
</S>
<S ID=17952>
بالىلارنىڭ مىجەز – خاراكتېرىنىڭ يېتىلىشىدە ئائىلە تەربىيەسى مۇھىم رول ئوينايدۇ.
</S>
<S ID=17953>
يېقىنقى يىللاردىن بۇيان، تەتقىقاتچىلار ئاتا – ئانىلارنىڭ تەربىيە ئۇسۇلىنى تەكشۈرگەندە، تەربىيە ئۇسۇلىنىڭ ئوخشاش بولماسلىقى بالىلارنىڭ مىجەز – خاراكتېرىنىڭ شەكىللىنىشىگە تەسىر كۆرسىتىدىغانلىقىنى ئىسپاتلىغان.
</S>
<S ID=17954>
شۇڭا، ئاتا – ئانىلار بالىلاردا ساغلام بولغان مىجەز – خاراكتېرنىڭ يېتىلىشىگە ماھىر بولۇش كېرەك.
</S>
<S ID=17955>
بۇنىڭ ئۈچۈن ئاتا – ئانىلار بالىلارغا توغرا يول، توغرا ئۇسۇل ئارقىلىق تەربىيە بېرىشى، بالىلارنىڭ ساغلام يېتىلىشىگە پايدىلىق بولغان پائالىيەتلەرگە قاتنىشىشقا ئىلھاملاندۇرۇپ، ئۇلارنى توغرا بولغان مىجەز – خاراكتېرلىك بولۇشقا يېتەكلىشى كېرەك.
</S>
<S ID=17956>
ئوتتۇرا – باشلانغۇچ مەكتەپلەردە ئاتا – ئانىلار مەكتىپىنى قۇرغاندا ئاتا – ئانىلارنى ئەتراپلىق بىلىمگە ئىگە قىلىپ، بالىلارنىڭ ئۆزىگە خاس ئالاھىدىلىكىنى توغرا تەھلىل قىلىش ۋە ئوبيېكتقا قاراپ تەربىيە بېرىش ئىقتىدارىنى يېتىلدۈرگىلى بولىدۇ.
</S>
<S ID=17957>
    بالىلار مىللەتنىڭ ئۈمىدى، ۋەتەننىڭ كەلگۈسى. ئۇلارنى لاياقەتلىك ئىزباسارلاردىن قىلىپ تەربىيەلەش ئەھمىيەت بېرىشكە تېگىشلىك مۇھىم مەسىلە.
</S>
<S ID=17958>
بۇنىڭ ئۈچۈن ئائىلە، مەكتەپ، جەمئىيەتتىن ئىبارەت ئۈچ تەرەپنىڭ تەربىيەسى توغرا ھەم ماس ھالدا ئېلىپ بېرىلسا، تەربىيەنىڭ ئۈنۈمى بولىدۇ.
</S>
<S ID=17959>
شۇڭا، ئاتا – ئانىلار بالىلارغا ئۆزلىرىنىڭ كونكرېت ئىش – ھەرىكىتى، سۆزى ئارقىلىق باشلامچى بولۇشى كېرەك.
</S>
<S ID=17960>
ئالايلۇق، بىرقىسىم پۇلدار ئائىلىلەر بالىلىرىنى خالىغانچە كىيىندۈرۈپ، ھەددىدىن ئارتۇق پۇل تۇتقۇزۇپ، ‹‹مېھرىبانلىق›› كۆرسىتىشكە كۈچەيدۇ – دە، بالىغا ‹‹تۇرمۇش دېگەن مۇشۇنداق بولىدۇ›› دەيدىغان خاتا قاراشنى شەكىللەندۈرۈپ قويىدۇ.
</S>
<S ID=17961>
مەلۇمكى، ھازىر كۆپ قىسىم كىشىلەرنىڭ تۇرمۇش سەۋىيەسىنىڭ ئۆستۈرۈلۈشىگە ئەگىشىپ، ئىسراپچىلىق، ھەشەمەتچىلىك، دورامچىلىق ئەۋج ئېلىپ قالدى.
</S>
<S ID=17962>
مەسىلەن: قىسمەن ئاتا – ئانىلار بايرام، بالىلىرىنىڭ تۇغۇلغان كۈنلىرىدە داستىخان تەييارلاپ، بالىلىرىنىڭ ساۋاقداش، دوستلىرىنى چاقىرىشقا يول قويغاندىن باشقا، رېستوران، تانسىخانا، تورخانىلارغا باشلايدىغان، ھاراق – شاراب ئىچىپ، تاماكا چېكىدىغان، ئاخىرىدا ئۇرۇش، ماجىرا چىقىرىپ، مەكتەپ تۈزۈمىگە خىلاپلىق قىلىپ، ئائىلە، مەكتەپ ۋە جەمىئىيەتكە خاتىرجەمسىزلىك كەلتۈرۈۋاتقان ئىشلارمۇ ئەۋج ئېلىپ قالدى.
</S>
<S ID=17963>
بۇلار بىر قىسىم ئاتا – ئانىلارنىڭ بالا تەربىيەلەشتىكى ئۇسۇلىنىڭ توغرا بولماسلىقىدىن بولۇۋاتىدۇ.
</S>
<S ID=17964>
شۇڭا، ئوتتۇرا – باشلانغۇچ مەكتەپلەردە ئاتا – ئانىلار مەكتىپى قۇرغاندا، ئاتا – ئانىلارنى ئائىلە تەربىيەسىدە مۇكەممەل ساۋاتقا ئىگە قىلىپ، پەرزەنتلەرنى جەمئىيەتكە ياراملىق قىلىپ تەربىيەلەپ چىقىشىغا توغرا يول كۆرسىتىپ بەرگىلى بولىدۇ.
</S>
<S ID=17965>
    بالىلارنىڭ قانداق ئادەت يېتىلدۈرۈشى ئائىلە مۇھىتى بىلەن زىچ مۇناسىۋەتلىك.
</S>
<S ID=17966>
مۇتەخەسسىسلەرنىڭ قارىشىچە، ئائىلە ئەزالىرى بىلەن ئىناق، ئېجىل ئۆتۈش، بىر – بىرىنى ھۆرمەتلەش، ئۆز ئارا مېھرىبانلىق، كۆڭۈللۈك تۇرمۇش كەچۈرۈش، بالىلارنىڭ ياخشى ئادەت يېتىلدۈرۈشىنىڭ مۇھىم كاپالىتى.
</S>
<S ID=17967>
شۇڭا، ئاتا – ئانىلار بالىلارنى كىچىكىدىن باشلاپ ئەدەپلىك، ئەخلاقلىق، چوڭلارنى ھۆرمەتلەپ، كىچىكلەرنى ئىززەتلەيدىغان قىلىپ تەربىيەلەشكە يېتەكلەش كېرەك.
</S>
</TEXT>
/BODY
/DOC