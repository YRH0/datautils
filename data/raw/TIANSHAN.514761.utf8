<DOC>
<DOCID>TIANSHAN.514761</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-04-03 20:53:55</DATE>
</HEADER>
<BODY>
<HEADLINE>
<S ID=23360>
مېھىرلىك قەلبلەردىن تارقالغان ئىللىقلىق
</S>
</HEADLINE>
<TEXT>
<S ID=23361>
شەمشىنۇر ئابلەت
</S>
<S ID=23362>
   غۇلجا شەھىرىنىڭ پەنجىم يېزىسى مەركىزىي باشلانغۇچ مەكتەپ قورۇسى 1 – مارت باشقىچە قاينام – تاشقىنلىققا چۆمدى.
</S>
<S ID=23363>
سائەت 9 بولغاندا مەكتەپ دەرۋازىسىدىن ئون نەچچە ئانا كىرىپ كەلدى.
</S>
<S ID=23364>
ئۇلارنىڭ قوللىرىدا چوڭ – كىچىك سولياۋ سومكىلار بار ئىدى. مەكتەپ رادىيو كانىيىدىن ‹‹مېھرىبان ئانىلىرىمىزنى قىزغىن قارشى ئالايلى!›› دېگەن جاراڭلىق ئاۋاز ياڭرىشى بىلەن ئوقۇتقۇچى، ئوقۇغۇچىلار مېھرىبان ئانىلارغا ھۆرمەت بىلدۈرۈپ گۈل تەقدىم قىلدى.
</S>
<S ID=23365>
مېھرىبان ئانىلار بۇ باشلانغۇچ مەكتەپتىكى ئائىلىسىدە قىيىنچىلىقى ئېغىر 17 ئوقۇغۇچىنىڭ ھەر بىرىگە 300 يۈەندىن نەق پۇل، ئوقۇش قوراللىرى تارقىتىپ بەردى ھەم بالىلارنىڭ ياخشى ئوقۇپ، ياخشى تەربىيەلىنىشى توغرىسىدا لېكسىيە سۆزلىدى.
</S>
<S ID=23366>
ئۇلار شۇ كۈنى يەنە پەنجىم يېزىلىق ئوتتۇرا مەكتەپكە بېرىپ، 12 ئوقۇغۇچىغا 5000 يۈەنگە يېقىن ياردەم قىلدى.
</S>
<S ID=23367>
   غۇلجا شەھىرى ‹‹غەمگۈزار ئاتا – ئانىلار خەير – ساخاۋەت پاراۋانلىق مۇلازىمەت مەركىزى›› 2014 – يىل 5 – ئاينىڭ 8 – كۈنى غۇلجا شەھىرىنىڭ تاشكۆۋرۈك يېزىسىدا قۇرۇلغانىدى.
</S>
<S ID=23368>
بۇ مەركەز ئەينى ۋاقىتتا تاشكۆۋرۈك يېزىلىق مەدەنىيەت پونكىتىدىن پېنسىيەگە چىققان خەلق سەنئەتكارى ھەلىمە ھەم ئۇنىڭ بىلەن بىللە چاي ئوينايدىغان يېقىن دوستلىرىنىڭ تۈرتكىسىدە قۇرۇلغان بولۇپ، ئۇلار چايدا چۈشكەن پۇللىرىنى تاشكۆۋرۈك يېزىسى 10 – باشلانغۇچ مەكتەپتىكى ئائىلىسىدە قىيىنچىلىقى بار ئوقۇغۇچىلارغا ئوقۇش قوراللىرى، تۇرمۇش بۇيۇملىرى ئېلىپ بېرىپ، ئۇلارنى خاتىرجەم ئوقۇش شارائىتىغا ئىگە قىلدى.
</S>
<S ID=23369>
شۇ ئىشتىن كېيىن بۇ مېھرىبان ئانىلار غەيرەتكە كېلىپ، ياردەم قىلىش دائىرىسىنى يەنىمۇ كېڭەيتىش ئويىنىڭ بارلىقىنى تاشكۆۋرۈك يېزىلىق ھۆكۈمەتكە ئېيتتى.
</S>
<S ID=23370>
تاشكۆۋرۈك يېزىلىق ھۆكۈمەت ئۇلارنى قوللاپ، تېگىشلىك رەسمىيەتلەرنى بېجىرىپ بەردى.
</S>
<S ID=23371>
شۇنىڭ بىلەن ئۇلارنىڭ سېپىگە قېتىلىدىغانلار كۈنسېرى كۆپىيىپ، دەسلەپكى ئون نەچچە ئانىدىن ھازىرقى 300 گە كۆپەيدى.
</S>
<S ID=23372>
ئىلگىرى پەقەت مېھرىبان ئانىلارنىلا ئاساس قىلغان بولسا، بۈگۈنكى كۈندە يەنە ساخاۋەتچى ئاتىلار، تاشكۆۋرۈك يېزىسىدىكى كادىر، تىجارەتچىلەرمۇ بۇ سەپكە قېتىلدى.
</S>
<S ID=23373>
قىسقىغىنا ئىككى يىلدا بۇ مەركەز جۇغلىغان ئىئانە پۇل 126 مىڭ يۈەنگە يەتتى.
</S>
<S ID=23374>
بۇ پۇللارنىڭ بىر قىسمى بىلەن تاشكۆۋرۈك يېزىسىغا قاراشلىق تۆت باشلانغۇچ مەكتەپتىكى 28 ئوقۇغۇچىنىڭ ئىككى يىللىق ئوقۇش خىراجىتى ئۈچۈن ھەر بىرىگە 600 يۈەندىن ياردەم بەردى.
</S>
<S ID=23375>
شۇنىڭ بىلەن بىللە، 2014 –، 2015 – يىللىرى ئىچكىرى ئۆلكىلەردىكى ئالىي مەكتەپلەرگە قوبۇل قىلىنغان تۆت ئوقۇغۇچىغا 15 مىڭ يۈەن؛ شىنجاڭدىكى ئالىي مەكتەپلەرگە قوبۇل قىلىنغان 26 ئوقۇغۇچىنىڭ ھەر بىرىگە 1000 يۈەندىن ياردەم قىلدى.
</S>
<S ID=23376>
بۇلاردىن باشقا ئېغىر كېسەلگە گىرىپتار بولۇپ، داۋالىنىشتا قىينىلىۋاتقانلارغا ياردەم قىلدى.
</S>
<S ID=23377>
2015 – يىلى غۇلجا شەھىرىدە ئېغىر ئوت ئاپىتىگە ئۇچرىغان بىر ئائىلىگە 10 مىڭ يۈەندىن كۆپرەك ئىئانە قىلدى.
</S>
<S ID=23378>
ئۇلارنىڭ ياردىمىگە ئېرىشكەنلەر غۇلجا شەھىرىنىڭ يېزا، مەھەللىلىرىدە كۈنسېرى كۆپەيدى.
</S>
<S ID=23379>
   غۇلجا شەھىرى ‹‹غەمگۈزار ئاتا – ئانىلار خەير – ساخاۋەت پاراۋانلىق مۇلازىمەت مەركىزى›› قۇرۇلغان ئىككى يىلدىن بۇيان 105 مىڭ يۈەندىن كۆپرەك پۇلنى ياردەمگە موھتاج كىشىلەرگە ئىئانە قىلىپ، ئۇلارنىڭ قەلبىنى ئىللىتىپ، كىشىلەر ئوتتۇرىسىغا مېھىر – مۇھەببەت ئۇرۇقىنى چاچتى.
</S>
<S ID=23380>
ئۇلارنىڭ ياردىمىگە ئېرىشكەن ھەر مىللەت كىشىلىرى بۇ مەركەزدىكىلەرگە چەكسىز مىننەتدارلىقىنى بىلدۈردى.
</S>
<S ID=23381>
بۇ مەركەزدىكى مېھرىبان ئاتا – ئانىلار قەيەردە كىم قىيىنچىلىققا ئۇچرىسا، شۇ يەردە پەيدا بولۇپ، ئۇلارغا ماددىي ۋە مەنىۋى جەھەتتىن ياردەم قىلدى.
</S>
<S ID=23382>
ئۇلارنىڭ ياردىمىدە خاتىرجەم ئوقۇش شارائىتىغا ئېرىشكەن غۇلجا شەھەرلىك 5 – ئوتتۇرا مەكتەپ تولۇقسىز 1 – يىللىق ئوقۇغۇچىسى لى دۇڭلى مۇنداق دېدى: مەن مېھرىبان ئاتا – ئانىلارغا چىن دىلىمدىن رەھمەت ئېيتىمەن.
</S>
<S ID=23383>
ئۇلارنىڭ ياردىمى بولمىغان بولسا مەن خاتىرجەم ئوقۇيالمايتتىم.
</S>
<S ID=23384>
ئۇلار ماڭا ئالىي مەكتەپكە كىرگىچە ياردەم قىلىدىغان بولدى.
</S>
<S ID=23385>
بۇنىڭدىن كېيىن ئوقۇش پۇلى ۋە باشقا تۇرمۇش خىراجىتىمدىن غەم قىلمايدىغان بولدۇم.
</S>
<S ID=23386>
مەن چوقۇم تىرىشىپ ياخشى ئوقۇپ، ماڭا ياردەم قىلغان ئاشۇ مېھرىبان كىشىلەرگە ئەمەلىي ھەرىكىتىم ئارقىلىق جاۋاب قايتۇرىمەن.
</S>
<S ID=23387>
   مەركەزنىڭ قۇرغۇچىسى ھەلىمە مۇنداق دېدى: مەن بىر قانچە يىلنىڭ ئالدىدا ئېغىر كېسەلگە گىرىپتار بولۇپ، داۋالىنىدىغانغا پۇلۇم يېتىشمەي بېشىم قېتىپ تۇرغاندا ئاق كۆڭۈل كىشىلەرنىڭ ياردىمىگە ئېرىشكەنىدىم.
</S>
<S ID=23388>
ئەينى ۋاقىتتا مەن باشقىلارنىڭ ياردىمىدە ئىككىنچى قېتىم ھاياتلىققا ئېرىشتىم، كىشىلەرنىڭ ماڭا قىلغان ياردىمىنى ھەرگىز ئۇنتۇپ قالمايمەن، ياردەمگە موھتاج كىشىلەرگە چوقۇم ياردەم قىلىمەن، دېگەن ئويۇمنى دوستلىرىم ۋە ئالاقىدار ئورۇنلارغا ئېيتتىم.
</S>
<S ID=23389>
ئۇلارنىڭ قوللىشى، ياردەم قىلىشى ھەم ئەقىل كۆرسىتىشى بىلەن ئاخىر بۇ مەركەزنى قۇرۇپ چىقتۇق.
</S>
<S ID=23390>
بىز پارتىيە ۋە ھۆكۈمەتنىڭ ئاممىغا قىلغان غەمخورلۇقىنى ئۇلارغا يەتكۈزۈش بىلەن بىللە، ساخاۋەت ئىگىلىرىنىڭ مېھىرلىك قەلبلىرىدىن تۆكۈلگەن ئۈنچىلەر ئارقىلىق جەمئىيەتنىڭ ئىناقلىقىنى ئىلگىرى سۈرۈشكە تېگىشلىك ھەسسە قوشۇشقا تىرىشىمىز.
</S>
</TEXT>
/BODY
/DOC