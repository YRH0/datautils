<DOC>
<DOCID>TIANSHAN.537770</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-29 12:01:40</DATE>
</HEADER>
<BODY>
<HEADLINE>
<S ID=35422>
ئاچچىق يېزىسىدىكى ئۆزگىرىشلەر
</S>
</HEADLINE>
<TEXT>
<S ID=35423>
مۇيەسسەر ئاباھىمىت
</S>
<S ID=35424>
   شىنجاڭ سەنئەت ئىنستىتۇتىدىن يوپۇغا ناھىيەسىنىڭ ئاچچىق يېزىسىغا چۈشكەن خىزمەت گۇرۇپپىسىدىكى كادىرلار خىزمەتلەرنى ئىجادىي قانات يايدۇرۇپ، ئۆزلىرىنىڭ كەسىپ جەھەتتىكى ئالاھىدىلىكىنى جارى قىلدۇرۇپ، ھەر خىل كۇرسلارنى ئېچىپ دېھقان – چارۋىچىلارنىڭ مەدەنىي تۇرمۇشىنى بېيىتتى.
</S>
<S ID=35425>
   يوپۇغىدا قايتا ياڭرىغان ناغرا ئاۋازى
</S>
<S ID=35426>
   بۇ يىل 5 – ئاينىڭ 1 – كۈنىدىن 4 – كۈنىگىچە يوپۇغا ناھىيەسىدە ئاپتونوم رايون بويىچە ئۆتكۈزۈلگەن تۇنجى قېتىملىق ‹‹ئوغلانلار›› مىللىيچە چېلىشىش چېمپىيونلۇق تالىشىش مۇسابىقىسىنىڭ باشلىنىش مۇراسىمىنى 200 كىشىلىك ناغرا ئاۋازى باشقىچە جانلاندۇرۇۋەتتى ھەم بۇ ناھىيەدە چېلىنمىغىنىغا ئۇزاق يىل بولغان ناغرا قايتىدىن ئۆز كۈچىنى نامايان قىلىپ، كىشىلەرنىڭ قەلب تارىنى چەكتى.
</S>
<S ID=35427>
   يوپۇغا ناھىيەسىنىڭ ئاچچىق يېزىسى ناغرا چالدى كەنتىدە ئىلگىرى ناغرا ئاۋازى ئۈزۈلمەيتتى.
</S>
<S ID=35428>
ئەمما يېقىنقى يىللاردىن بۇيان، ئەسەبىي ئىدىيەنىڭ تەسىرىدە بۇ كەنتتە ناغرا ئاۋازىنى ئاڭلىغىلى بولمايدىغان بولۇپ قالغان.
</S>
<S ID=35429>
شىنجاڭ سەنئەت ئىنستىتۇتىدىن ناغرا چالدى كەنتىگە چۈشكەن خىزمەت گۇرۇپپىسى كەنتتىكى دېھقانلارنىڭ بۇ جەھەتتىكى ئالاھىدىلىكىنى قېزىپ چىقىپ، يوپۇغا ناھىيەسىدە قايتىدىن ناغرا ئاۋازىنى ياڭراتتى.
</S>
<S ID=35430>
ئۇلار كەنتتىكى مەدەنىيەت قابىللىرىنى ئېنىقلىغاندا، دەسلەپ ناغرا چالالايدىغانلاردىن 40 كىشى چىققانىدى، ھازىر بۇ ناغرا چېلىش قوشۇنى تەرەققىي قىلىپ 200 كىشىدىن ئاشتى.
</S>
<S ID=35431>
بۇ يىل كەنتكە چۈشكەن خىزمەت گۇرۇپپىسى بۇ خىزمەتنى تېخىمۇ تىرىشىپ ئىشلەپ، ئويۇن قويۇش ئەترىتى تەشكىللەپ، ھازىرغىچە يېزا، كەنتلەردە 30 مەيدان ئويۇن قويدى.
</S>
<S ID=35432>
ھازىر بۇ ناھىيەنىڭ يېزا – بازارلىرىدا بىرەر پائالىيەت ئۇيۇشتۇرۇلسا، يوپۇغا ناھىيەسىنىڭ ئالاھىدىلىكىنى گەۋدىلەندۈرىدىغان ناغرا بىلەن باشلىنىدىغان بولدى.
</S>
<S ID=35433>
   ئاچچىق يېزىسىنىڭ ناغرا چالدى كەنتىدىكى دىنىي زات كېرەمجان ئابدۇرېشىت 4 – ئەۋلاد ناغرىچى بولۇپ، ئۇنىڭ ئائىلىسى كەنت بويىچە ناغرا چېلىش تارىخى ئەڭ ئۇزاق ئائىلە ھېسابلىنىدىكەن.
</S>
<S ID=35434>
ئۇنىڭ دېيىشىچە، ئۇ ئائىلىسىدە ئەتىۋارلاپ ساقلاۋاتقان بىر ناغرىنىڭ تارىخى 150 يىلدىن ئاشىدىكەن.
</S>
<S ID=35435>
ئۇنىڭ ئۇلۇغ بوۋىسى غوپۇر ئەمەت شەيخ ئۆز زامانىدا ناغرا چېلىش بىلەن داڭ چىقارغان ئىكەن.
</S>
<S ID=35436>
كېرەمجان ئابدۇرېشىت بۇ قېتىم يۇرتداشلىرىغا ئۈلگە بولۇش ئۈچۈن خىزمەت گۇرۇپپىسى تەشكىللىگەن ناغرىچىلار ئەترىتىگە قاتنىشىپتۇ، ئۇ بىر مەزگىل تاشلىنىپ قالغان ناغرىنى قايتىدىن چالغانلىقىدىن ئىنتايىن خۇش ئىكەن.
</S>
<S ID=35437>
ئۇ ئاتا – بوۋىسىدىن قالغان تەۋەررۈك كەسىپىنىڭ ئۈزۈلۈپ قالماسلىقى ئۈچۈن ئوغلى ئابلىكىم كېرەمغىمۇ ناغرا چېلىشنى ئۆگىتىۋېتىپتۇ.
</S>
<S ID=35438>
   ياربويى كەنتىدىكى بالىلارنىڭ خۇشاللىقى
</S>
<S ID=35439>
   شىنجاڭ سەنئەت ئىنىستىتوتىدىن ئاچچىق يېزىسىنىڭ يار بويى كەنتىگە چۈشكەن خىزمەت گۇرۇپپىسىدىكى كادىرلار بۇ كەنتىكى بالىلارنىڭ بالىلار بايرىمىنى تەبرىكلەپ، بۇ يىل ‹‹1 – ئىيۇن›› بالىلار بايرىمى مەزگىلىدە يار بويى كەنتىدىكى باشلانغۇچ مەكتەپكە 20 كومپيۇتېر، يەتتە ئېلېكتىرونلۇق رويال، ئۇنىڭدىن باشقا مەكتەپ فورمىسى، ئاياغ، سومكا قاتارلىق بۇيۇملارنى سوۋغا قىلدى.
</S>
<S ID=35440>
   ھازىر جەمئىيەتنىڭ ئۇچقاندەك تەرەققىي قىلىشى بىلەن كومپيۇتېر تېز سۈرئەتتە ئومۇملىشىۋاتقان بولسىمۇ، يىراق يېزا، كەنتلەردىكى بالىلار ئۈچۈن كومپيۇتىر يەنىلا بىر سىرلىق نەرسە ئىدى.
</S>
<S ID=35441>
شۇڭا ئۇلارنىڭ كومپيۇتېر مەشغۇلاتىنى ئۆگىنىشكە بولغان قىزغىنلىقى ئالاھىدە يۇقىرى بولدى، ئېلېكتىرونلۇق رويال دەرسىمۇ بالىلارنىڭ قىزىقىشىنى قوزغىدى.
</S>
<S ID=35442>
ئوقۇغۇچىلار ئوقۇتقۇچىنىڭ يېتەكچىلىكىدە ئېلېكتىرونلۇق رويال چېلىشنى ئۆگىنىدىغان بولدى.
</S>
<S ID=35443>
   يار بويى كەنتىدىكى باشلانغۇچ مەكتەپنىڭ مۇدىرى پاتىگۈل ئابلىمىت مۇنداق دېدى: ھازىر بىز ھەر بىر سىنىپقا كۈندە بىر سائەتتىن كومپيۇتېر دەرسى، بىر سائەتتىن ئېلېكتىرونلۇق رويال دەرسى ئورۇنلاشتۇردۇق، بۇنىڭ بىلەن بىزنىڭ بالىلارمۇ كومپيۇتېر مەشغۇلاتىنى ئۆگىنەلەيدىغان، ئېلېكتىرونلۇق رويال چېلىش ماھارىتىنى يېتىلدۈرەلەيدىغان بولدى.
</S>
<S ID=35444>
بۇ ئارقىلىق مەكتىپىمىزدە ئوقۇغۇچىلارنىڭ 2 – دەرسخانا پائالىيىتىنى جانلاندۇرۇش شارائىتىمىزمۇ كۆپ ياخشىلاندى.
</S>
</TEXT>
/BODY
/DOC