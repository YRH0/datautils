<DOC>
<DOCID>TIANSHAN.497737</DOCID>
<HEADER>
<CLASS>خەلقئارا</CLASS>
<DATE>2016-02-15 16:44:47</DATE>
</HEADER>
<BODY>
<HEADLINE>
<S ID=10892>
تۈركىيە بىلەن سەئۇدى ئەرەبىستانى سۈرىيەگە ئەسكەر ئەۋەتىدىغانلىقىنى جاكارلىدى
</S>
</HEADLINE>
<TEXT>
<S ID=10893>
    سۈرىيە كىرىزىسى كەسكىنلىشىۋاتقان ۋە خەلقئارا جەمئىيەت سۈرىيە كىرىزىسىنى ياراشتۇرۇش يولىدا پائال تىرىشچانلىق كۆرسىتىۋاتقان پەيتتە، تۈركىيە بىلەن سەئۇدى ئەرەبىستانى سۈرىيەگە ئەسكەر ئەۋەتىدىغانلىقىنى جاكارلىدى، بۇ خەلقئارا جەمئىيەتنىڭ ئومۇميۈزلۈك دىققىتىنى تارتتى ۋە ئەندىشىسىنى قوزغىدى.
</S>
<S ID=10894>
    خەلقئارا جەمئىيەت سۈرىيە تىنچلىق سۆھبىتىنى پائال ياراشتۇرۇۋاتقان پەيتتە، تۈركىيەنىڭ دىپلوماتىيە مىنىستىرى چاۋۇس ئوغلى 13- فېۋرال، تۈركىيەنىڭ سەئۇدى ئەرەبىستانى بىلەن بىرگە سۈرىيەگە قۇرۇقلۇق قىسىمىنى ئەۋەتىشى مۇمكىنلىكىنى، سەئۇدى ئەرەبىستانىنىڭمۇ ئەسەبىي تەشكىلات بولغان ئىسلام دۆلىتىگە زەربە بېرىشكە ياردەملىشىش ئۈچۈن، تۈركىيەنىڭ ھاۋا ئارمىيە بازىسىغا ئۇرۇش ئايروپىلانلىرىنى ئەۋەتىدىغانلىقىنى بىلدۈردى.
</S>
<S ID=10895>
خەۋەرلەرگە قارىغاندا، تۈركىيە زۇڭلىسى داۋۇت ئوغلى، زۆرۈر تېپىلسا، سۈرىيەدىكى كۇرد قوراللىق تەشكىلاتى بولغان كۇرد دېموكراتلار ئىتتىپاقى پارتىيەسىگە ھەربىي ھەرىكەت قوللىنىدىغانلىقىنى، تۈركىيەنىڭ ئىتتىپاقداش دۆلەتلىرىنىڭ بۇنى قوللىشىنى ئۈمىد قىلىدىغانلىقىنى بىلدۈرگەن.
</S>
<S ID=10896>
    خەۋەرلەرگە قارىغاندا، تۈركىيە بىلەن سەئۇدى ئەرەبىستانى ئىزچىل تۈردە سۈرىيە زۇڭتۇڭى باشارنىڭ تەختتىن چۈشۈشىنى قەتئىي تەلەپ قىلىپ كەلگەن بولۇپ، چەتئەللەر بۇ ئىككى دۆلەت سۈرىيەگە ئەسكەر ئەۋەتسە، باشارنى قوللاۋاتقان رۇسىيە بىلەن قوراللىق توقۇنۇش يۇز بېرىش ئېھتىماللىقىدىن ئەندىشە قىلىشقا باشلىغان.
</S>
<S ID=10897>
    سەئۇدى ئەرەبىستانىنىڭ دىپلوماتىيە ۋەزىرى جۇبەر ئامېرىكا سىملىق خەۋەرلەر تورىنىڭ مەخسۇس زىيارىتىنى قوبۇل قىلغاندا مۇنداق دەپ كۆرسەتتى: سىياسىي مۇساپە ئارقىلىق سۈرىيە كىرىزىسىنى ھەل قىلىش مەغلۇپ بولىدىغان بولسا، سۈرىيە زۇڭتۇڭى باشارنى قۇرال كۈچى ئارقىلىق ئاغدۇرۇپ تاشلاش كېرەك .
</S>
<S ID=10898>
ئۇ يەنە مۇنداق دېدى: سەئۇدى ئەرەبىستانى سۈرىيەگە قۇرۇقلۇق قىسىمىنى ئەۋەتسىلا، ئامېرىكا باشچىلىقىدىكى بىرلەشمە ئارمىيەنىڭ ئۇرۇش قىلىشىغا قاتناشقانلىق بولۇپ ھېسابلىنىدۇ.
</S>
<S ID=10899>
    مىيۇنخېن بىخەتەرلىك يىغىنى 12- فېۋرال ئېچىلدى، رۇسىيە بىلەن غەرب ئەللىرىنىڭ ئىلىشىشى مۇھىم نۇقتىغا ئايلاندى.
</S>
<S ID=10900>
رۇسىيە زۇڭلىسى مېدىۋېدېف 13- فېۋرال، غەرب ئەللىرىنى رۇسىيەگە داۋاملىق بېسىم ئىشلىتىشى سەۋەبىدىن، دۇنيانىڭ يېڭى سوغۇق مۇئامىلە ئۇرۇشى خەۋپىگە كېرىپ قالغانلىقىنى ئاگاھلاندۇردى.
</S>
<S ID=10901>
    يىغىنغا بىرگە قاتناشقان ئامېرىكىنىڭ دۆلەت ئىشلىرى كاتىپى كېررى مۇنداق دەپ كۆرسەتتى: رۇسىيە ئارمىيەسىنىڭ سۈرىيەدىكى ھەربىي ھەرىكىتى ئاساسلىقى قانۇنلۇق ئۆكتىچىلەرگە قارىتىلغان.
</S>
<S ID=10902>
ئامېرىكا تەرەپ، رۇسىيە بۇندىن ئىلگىرىكى كېلىشىملەرنى يولغا قويۇپ، ھاۋا ھۇجۇمىدىكى نىشانلارنى ئۆزگەرتىشى كېرەك دەپ ھېسابلايدۇ.
</S>
<S ID=10903>
شىمالىي ئاتلانتىك ئەھدى تەشكىلاتىنىڭ باش كاتىپى سىتوردىنبىرىك رۇسىيەنى ياۋروپانىڭ بىخەتەرلىك تەرتىپىگە بۇزغۇنچىلىق قىلدى دەپ ئەيىبلىدى .
</S>
<S ID=10904>
شىمالىي ئاتلانتىك ئەھدى تەشكىلاتى تاقابىل تۇرۇش تەدبىرلىرىنى كۈچەيتىپ، بىرلىكتە مۇداپىئە كۆرۈش تەدبىرلىرىنى مۇستەھكەملەيدىغانلىقىنى بىلدۈردى.
</S>
<S ID=10905>
بىراق شىمالى ئاتلانتىك ئەھدى تەشكىلاتىنىڭ دۈشمەنلىشىش ۋە سوغۇق مۇئامىلە ئۇرۇش ئۈستىدە قەستەن ئىزدەنمەيدىغانلىقىنى تەكىتلىدى.
</S>
</TEXT>
/BODY
/DOC