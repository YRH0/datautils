<DOC>
<DOCID>TIANSHAN.518418</DOCID>
<HEADER>
<CLASS>خەلقئارا</CLASS>
<DATE>2016-04-19 13:15:28</DATE>
</HEADER>
<BODY>
<HEADLINE>
<S ID=25747>
چىكاگو ھۆكۈمىتى ساقچىلارنىڭ قانۇننى خاتا ئىجرا قىلغانلىقى ئۈچۈن تۆلەم تۆلىدى(1)
</S>
</HEADLINE>
<TEXT>
<S ID=25748>
 ئاچقۇچلۇق سۆز بېشى:
</S>
<S ID=25749>
   ئامېرىكا بىرلەشمە ئاگېنتلىقىنىڭ يېقىنقى خەۋىرىگە قارىغاندا، 2004 – يىلىدىن بۇيان ئامېرىكا چىكاگو شەھەرلىك ھۆكۈمەتنىڭ ساقچىلارنىڭ قانۇننى خاتا ئىجرا قىلىشى تۈپەيلىدىن زىيانكەشلىككە ئۇچرىغانلارغا تۆلىگەن تۆلىمى 662 مىليون دوللارغا يەتكەن، بۇ، سوتتا ھۆكۈم چىقىرىش، كېلىشتۈرۈش، ئادۋوكات ھەققى قاتارلىقلارنى ئۆز ئىچىگە ئالىدىكەن.
</S>
<S ID=25750>
يۇقىرى سوممىلىق تۆلەم چىكاگو شەھەرلىك ھۆكۈمەتنىڭ ئەسلىدىلا قىزىل رەقەم كۆرۈلگەن مالىيە يۈكىنى تېخىمۇ ئېغىرلاشتۇرۇۋەتكەن.
</S>
<S ID=25751>
ئامېرىكىنىڭ ئەدلىيە تۈزۈمى توغرىسىدا ھازىرچە بىر نېمە دېمەي تۇرايلى، يۇقىرى سوممىلىق تۆلەمنىڭ ئارقىسىدا چىكاگو ساقچى تارماقلىرىدىكى قىسمەن كىشىلەرنىڭ ھوقۇقىدىن قالايمىقان پايدىلىنىشى ۋە قانۇننى خاتا ئىجرا قىلىشى، پۇقرالارنىڭ ھوقۇق – مەنپەئىتىگە دەخلى – تەرۇز قىلىشى يوشۇرۇنغان.
</S>
<S ID=25752>
2011 – يىلىدىن 2015 – يىلىغىچە چىكاگودا ساقچىلار ئۈستىدىن قىلىنغان ئەرز 28 مىڭ 500گە يەتكەن.
</S>
<S ID=25753>
  يۇقىرى سوممىلىق تۆلەم چىكاگونىڭ مالىيە يۈكىنى ئېغىرلاشتۇرۇۋەتتى
</S>
<S ID=25754>
   2014 – يىلى ئۆكتەبىردە ئاق تەنلىك ساقچى ۋاندىك 17 ياشلىق ئافرىقىلىق مۇھاجىر بالا ماكدونالدقا 16 پاي ئوق ئاتقان، ماكدونالد نەق مەيداندا ئۆلگەن.
</S>
<S ID=25755>
2015 – يىلى نويابىردا ماكدونالدنىڭ ئېتىپ ئۆلتۈرۈلگەنلىك سىن كۆرۈنۈشى ئېلان قىلىنغاندىن كېيىن چىكاگو ئاممىسى بۇنىڭغا قاتتىق نازارىلىق بىلدۈرگەن.
</S>
<S ID=25756>
ئەمەلىيەتتە، 2015 – يىلى ئاپرېلدا چىكاگو پارلامېنتى ماكدونالدنىڭ ئائىلە تاۋابىئاتلىرىغا 5 مىليون دوللار تۆلەم تۆلەپ، دېلونى كېلىشىپ بىرتەرەپ قىلىش تەكلىپىنى بەرگەن.
</S>
<S ID=25757>
   ئىلگىرى چىكاگو ساقچى تەرەپ ئېرىك كاھىننى بىر جۈپ ياشانغان ئەر – خوتۇننى قەستلەپ ئۆلتۈرگەنلىكىگە قىيناپ ئىقرار قىلدۇرۇپ، ئۇنىڭغا 26 يىللىق قاماق جازاسى بەرگەن.
</S>
<S ID=25758>
ئۇ تۈرمىدىن چىققاندىن كېيىن قانۇنغا تايىنىپ ئۆزىنى ئاقلىغان، ئاخىرىدا سوت ئۇنىڭغا 10 مىليون دوللار تۆلەم بېرىشنى قارار قىلغان.
</S>
<S ID=25759>
بۇ دېلو چىكاگو ساقچىلىرىنىڭ يېقىندىن بۇيان ئەڭ كۆپ تۆلەم تۆلىگەن دېلوسى ھېسابلىنىدۇ.
</S>
<S ID=25760>
ئادەتتە خاتا دېلولار ئاقلانغاندىن كېيىن چىكاگو ساقچىلىرى ۋە ھۆكۈمەت بېرىدىغان تۆلەم 1 مىليون دوللاردىن ئاشىدۇ.
</S>
<S ID=25761>
   ئۆتكەن ئون يىلدا چىكاگو ھۆكۈمىتى 1 مىليون دوللاردىن يۇقىرى تۆلەم تۆلىگەن دېلودىن ئون نەچچىسى يۈز بەرگەن بولسىمۇ، بۇ دېلولارنىڭ مەسئۇلىيىتىنى ھېچكىم ئۈستىگە ئېلىشنى خالىمىغان، ھەتتا دېلوغا چېتىشلىق ساقچىلار سوراق قىلىنماستىن، يەنىلا خىزمەت ئورنىغا قايتقان. ئامېرىكا ئەدلىيە مىنىستىرلىقى ماكدونالدنىڭ دېلوسىدىن باشلاپ چىكاگودىكى قانۇن ئىجرا قىلىدىغان تارماقلارنى تەكشۈرگەن ۋە چىكاگودىكى قانۇن ئىجراچىلىرىنىڭ مەسئۇلىيەتسىزلىك قىلمىشىنىڭ كۆپ سانلىقنى ئىگىلەيدىغانلىقىنى ھەم قاتتىق باشقۇرۇش تۈزۈمى، مەسئۇلىيەتنى سۈرۈشتۈرۈش مېخانىزمىنىڭ يوقلۇقىنى، ئاز ساندىكى كىشىلەر خاتالاشسىمۇ جازالانمايدىغانلىقىنى بايقىغان.
</S>
<S ID=25762>
   ئەلۋەتتە، بىر تەرەپ قىلىنمىغان ئەرز – شىكايەتلەر يەنىلا ئىنتايىن كۆپ. چىكاگو ئۇنىۋېرسىتېتى قانۇن ئىنستىتۇتى ۋە ھۆكۈمەت باشقۇرۇشىدا بولمىغان تەشكىلات ‹‹يوشۇرۇن ئورگان›› توپلىغان سانلىق مەلۇماتلارغا قارىغاندا، 2011 – يىلى مارتتىن 2015 – يىلى سېنتەبىرگىچە بولغان ئارىلىقتا چىكاگو شەھىرىدىكى ساقچىلارنىڭ ئۈستىدىن قىلىنغان ئەرز 28 مىڭ 500 پارچە بولۇپ، ئاران %2 ساقچىغىلا ئىنتىزام جازاسى بېرىلگەن، بۇ 33 ساقچىنى ئىشتىن بوشىتىش، 254 ساقچىنى خىزمەتتىن بىر ھەپتىدىن ئارتۇق توختىتىپ قويۇش قاتارلىقلارنى ئۆز ئىچىگە ئالغان، قالغانلىرىغا تەنبىھ بېرىش قاتارلىق يېنىك جازالار بېرىلگەن.
</S>
<S ID=25763>
2008 – يىلىدىن بۇيان چىكاگو ساقچىلىرى ئوق چىقىرىش دېلوسىدىن 375 نى سادىر قىلغان، لېكىن ئاران ئىككى دېلوغا چېتىشلىق ساقچى خاتا ھەرىكەت قوللاندى، دەپ ئەيىبلەنگەن.
</S>
<S ID=25764>
چىكاگو ساقچى ئىدارىسى تاراتقۇلارنىڭ زىيارىتىنى قوبۇل قىلغاندا ئۆزىنى ئاقلاپ مۇنداق دېدى: 2011 – يىلىدىن 2015 – يىلىغىچە بولغان ئارىلىقتا چىكاگودا جەمئىي 45 ساقچىنى ئىشتىن بوشاتتۇق، 28 ساقچىنى ئىشتىن توختاتتۇق.
</S>
<S ID=25765>
   بۇ ئەرز – شىكايەت دېلولىرىدا ئافرىقىلىقلارنىڭ پۇشتىدىن بولغانلار %61نى ئىگىلەيدىكەن، لېكىن ساقچى تەپتىش تارماقلىرى قوبۇل قىلغان ئافرىقىلىقلارنىڭ پۇشتىدىن بولغانلارغا مۇناسىۋەتلىك دېلو ئاران %25 ئىكەن. ئەمما ئاق تەنلىكلەر ئەرز – شىكايەت دېلوسى ئاران %21 نى ئىگىلىسىمۇ، قوبۇل قىلىنغان دېلونىڭ %58ىنى ئىگىلەيدىكەن، بۇ سانلىق مەلۇماتتىن شۇنى كۆرۈۋېلىشقا بولىدۇكى، كۆپ قىسىم ئافرىقىلىقلارنىڭ پۇشتىدىن بولغانلار سۇنغان ئەرز – شىكايەتلەر تەكشۈرۈپ بىرتەرەپ قىلىش تەرتىپىگە كىرگۈزۈلمىگەن.
</S>
<S ID=25766>
بۇنىڭدىن سىرت، ئەرز قىلىنغان ساقچىلارنىڭ %53 ى ئاق تەنلىك ئىكەن، تەھلىل قىلىنىشىچە، ساقچىلارنىڭ زوراۋانلىق قىلىشىدا ۋە خاتا ھەرىكەتلىرىدە روشەن ئىرقىي كەمسىتىش بار ئىكەن.
</S>
<S ID=25767>
   لېكىن چىكاگو ساقچىلار جەمئىيىتى بۇ سانلىق مەلۇماتلار توغرا ئەمەس، دەپ قارايدىكەن. چىكاگو ساقچىلار جەمئىيىتىنىڭ رەئىسى دېئان ئانجىل مۇنداق دېدى: كىشىلەر كىچىككىنە ئىش ئۈچۈنمۇ ساقچىلارنىڭ ئۈستىدىن ئەرز قىلىدۇ، يەنە قىسمەن دەۋاگەرلەر ئەرز قىلىشنى ساقچىلارغا بېسىم ئىشلىتىشنىڭ ۋاسىتىسى قىلىۋالىدۇ، ئادەتتە ئامانلىق ئەھۋالى ناچارراق مەھەللىلەردىكى ساقچىلارنىڭ ئۈستىدىن قىلىنغان ئەرز – شىكايەتلەر كۆپ ساننى ئىگىلەيدۇ.
</S>
<S ID=25768>
   يۇقىرى سوممىلىق تۆلەم چىكاگو شەھەرلىك ھۆكۈمەتنىڭ مالىيەسىگە زور بېسىم ئېلىپ كەلدى.
</S>
<S ID=25769>
چىكاگو شەھەرلىك ھۆكۈمەتنىڭ يېقىنقى يىللاردىن بۇيانقى مالىيە خامچوتىغا قارىغاندا، 2012 – يىلىدىن 2015 – يىلىغىچە چىكاگو شەھەرلىك ھۆكۈمەت مالىيەسىنىڭ قىزىل رەقىمى 600 مىليون دوللاردىن 1 مىليارد 600 مىليون دوللارغىچە بولغان.
</S>
<S ID=25770>
‹‹خەلق گېزىتى››دىن ئېلىندى
</S>
<S ID=25771>
‏
</S>
</TEXT>
/BODY
/DOC