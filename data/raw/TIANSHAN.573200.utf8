<DOC>
<DOCID>TIANSHAN.573200</DOCID>
<HEADER>
<CLASS>شىنجاڭ</CLASS>
<DATE>2016-12-20 11:36:52</DATE>
</HEADER>
<BODY>
<HEADLINE>
<S ID=66234>
ناخشا–ئۇسسۇللۇق فىلىم ‹‹ھاياتىم سەن بىلەن گۈزەل›› جىددىي سۈرەتكە ئېلىنىۋاتىدۇ
</S>
</HEADLINE>
<TEXT>
<S ID=66235>
 مۇيەسسەر ئاباھامىت خەۋەر قىلىدۇ: يېقىنقى يىللاردىن بۇيان شىنجاڭنىڭ كىنوچىلىق ئىشلىرىنىڭ تەرەققىياتىغا كۆرۈنەرلىك تۆھپە قوشۇپ كېلىۋاتقان شىنجاڭ ‹‹داسىن›› مەدەنىيەت تارقىتىش چەكلىك شىركىتى مەبلەغ سالغان، ئاپتونوم رايونىمىزنىڭ ناخشا – ئۇسسۇل جەھەتتىكى ئۆزگىچە ئالاھىدىلىكى نامايان قىلىنىدىغان ناخشا – ئۇسسۇللۇق فىلىم ‹‹ھاياتىم سەن بىلەن گۈزەل›› جىددىي سۈرەتكە ئېلىنىۋاتىدۇ.
</S>
<S ID=66236>
 بۇ يىل 9 – ئايدىن باشلاپ سۈرەتكە ئېلىنىۋاتقان بۇ فىلىمنىڭ رېژىسسورلۇقىنى شىنجاڭدا ئىشلەنگەن بىر نەچچە فىلىمگە رېژىسسورلۇق قىلغان، بېيجىڭدىكى داڭلىق رېژىسسور يەن چىڭشيۇ ئۈستىگە ئالغان، باش رولغا ‹‹جۇڭگودىكى ياخشى ئۇسسۇل›› سەھنىسىدە ئالتۇن مۇكاپاتقا ئېرىشكەن گۈلمىھرە مۇھەممەد بىلەن ياش ئۇسسۇلچى ئۈمىد ئوبۇل تەكلىپ قىلىنغان.
</S>
<S ID=66237>
 فىلىمدە، ئىلگىرى سەنئەت مەكتەپنىڭ ئۇسسۇل كەسپىدە ئوقۇغان، ئۆز كەسپىنى قىزغىن سۆيىدىغان بىر جۈپ ياش نازى بىلەن قەيسەرنىڭ قىزىقارلىق مۇھەببەت ھېكايىسى ئارقىلىق زامانىۋى مەدەنىيەت، ياشلاردىكى ئىلغار ئىدىيە، ئاپتونوم رايونىمىزنىڭ يېقىنقى يىللاردىن بۇيانقى تەرەققىياتى ناھايىتى روشەن ئەكس ئەتتۈرۈلگەن.
</S>
<S ID=66238>
 فىلىمنىڭ رېژىسسورى يەن چىڭشيۇ مۇنداق دېدى: مېنىڭ شىنجاڭنىڭ ناخشا – ئۇسسۇللىرىنى نامايان قىلىدىغان بىر فىلىم ئىشلەش ئارزۇيۇم بار ئىدى.
</S>
<S ID=66239>
ھازىر ئېلىمىزدە تۇرمۇش فىلىملىرى، تارىخىي فىلىملەر كۆپرەك ئىشلىنىۋاتىدۇ، ناخشا – ئۇسسۇللۇق فىلىملەر بەك ئاز، شۇڭا مەملىكىتىمىزدىكى تاماشىبىنلارنىڭ ناخشا – ئۇسسۇللۇق فىلىملەرگە بولغان ئېھتىياجى ئىنتايىن كۈچلۈك.
</S>
<S ID=66240>
ئۇيغۇرلارنىڭ تۇرمۇشى، مەدەنىيىتى، ئۆرپ – ئادىتى ناخشا – ئۇسسۇللۇق فىلىملەرنى ئىشلەشكە ناھايىتى باپ كېلىدۇ.
</S>
<S ID=66241>
فىلىمدە ئۇيغۇرلارنىڭ ناخشا – ئۇسسۇللىرىدىن باشقا شىنجاڭدىكى باشقا قېرىنداش مىللەتلەرنىڭ ناخشا – ئۇسسۇللىرىمۇ بار.
</S>
<S ID=66242>
مەن بۇ فىلىمنىڭ ئېلىمىزدە بازارلىق فىلىم بولالايدىغانلىقىغا ئىشىنىمەن.
</S>
<S ID=66243>
 بۇ فىلىم كېلەر يىلى تاماشىبىنلار بىلەن يۈز كۆرۈشىدۇ.
</S>
</TEXT>
/BODY
/DOC