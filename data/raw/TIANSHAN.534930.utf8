<DOC>
<DOCID>TIANSHAN.534930</DOCID>
<HEADER>
<CLASS>مەملىكەت</CLASS>
<DATE>2016-07-15 13:20:49</DATE>
</HEADER>
<BODY>
<HEADLINE>
<S ID=33378>
ۋەتەننى مۇنقەرزلىكتىن قۇتقۇزۇپ، ئەلنى ئەمىن تاپقۇزۇش ئۈستىدە ئىزدىنىش
</S>
</HEADLINE>
<TEXT>
<S ID=33379>
ــ ۋۇ يۈجاڭنىڭ ئىنقىلابىي ھېكايىلىرى
</S>
<S ID=33380>
(مەركىزىي ئارخىپخانىدا ساقلانغان قىممەتلىك تارىخىي ئارخىپلاردا خاتىرىلەنگەن پارتىيە تارىخىي ھېكايىلىرى)
</S>
<S ID=33381>
   ‹‹بىر كىشىنىڭ كىچىككىنە ياخشى ئىش قىلىشى تەس ئەمەس، تەس بولغىنى بىر ئۆمۈر يامانلىق قىلماي ياخشى ئىش قىلىش، ئاممىغا، ياشلارغا، ئىنقىلابقا ئىزچىل پايدىلىق ئىشلارنى قىلىپ ۋە جاپالىق كۈرەش قىلىپ، نەچچە يىلنى بىر كۈندەك ئۆتكۈزۈش، مانا بۇ ئەڭ تەس ئىش!›› بۇ يولداش ماۋزېدۇڭنىڭ 1940 – يىل 1 – ئاينىڭ 15 – كۈنى ج ك پ مەركىزىي كومىتېتى يولداش ۋۇ يۈجاڭنىڭ 60 ياشقا كىرگەن توغۇلغان كۈنىنى تولۇقلاپ ئۆتكۈزۈپ بەرگەندە قىلغان سۆزى. ماۋزېدۇڭ: ‹‹يولداش ۋۇ يۈجاڭ ئەنە شۇنداق نەچچە ئون يىلنى بىر كۈندەك ئۆتكۈزگەن كىشى›› دېگەن.
</S>
<S ID=33382>
   ۋۇ يۈجاڭ 1878 – يىل 12 – ئاينىڭ 30 – كۈنى سىچۈەن ئۆلكىسىنىڭ رۇڭشەن ناھىيەسىدە تۇغۇلغان، دەسلەپتە سۈن جۇڭشەن رەھبەرلىكىدىكى ئىتتىپاقداشلار جەمئىيىتى ۋە شىنخەي ئىنقىلابىغا قاتناشقان، 1925 – يىلى جۇڭگو كوممۇنىستىك پارتىيەسىگە كىرگەن، 1927 – يىلى نەنچاڭ قوزغىلىڭىغا قاتناشقان. ۋۇ يۈجاڭ 20 – ئەسىرنىڭ 40 – يىللىرى دۇڭ بىۋۇ، لىن بوچۈ، شۈ تېلى، شيې جۆزەي قاتارلىقلار بىلەن بىللە جۇڭگو كوممۇنىستىك پارتىيەسىدىكى داڭلىق ‹‹يەنئەندىكى بەش پېشقەدەم›› دەپ تەرىپلەنگەن. جۇمھۇرىيەت قۇرۇلغاندىن كېيىن ئۇ جۇڭگو خەلق ئۇنىۋېرسىتېتىنىڭ مۇدىرى، جۇڭگو يېزىق ئىسلاھاتى كومىتېتىنىڭ مۇدىرى قاتارلىق ۋەزىپىلەرنى ئۆتەپ، يېڭى جۇڭگونىڭ مائارىپ ئىشلىرىغا زور تۆھپىلەرنى قوشقان.
</S>
<S ID=33383>
   ۋۇ يۈجاڭ بىر ئۆمۈر ئىنقىلاب، مائارىپ ئىشلىرى بىلەن شۇغۇللىنىپ، ‹‹ياخشى ئىش››نى ئۆمرىنىڭ ئاخىرىغىچە داۋاملاشتۇرغان. ئىتتىپاقداشلار جەمئىيىتىگە قاتناشقاندىن تارتىپ ئازادلىق ئۇرۇشىغىچە ئىزچىل ئىنقىلابنىڭ 1 – سېپىدە تۇرغان، ئۇ كونا دېموكراتىك ئىنقىلاب، يېڭى دېمۇكراتىك ئىنقىلاب ۋە سوتسىيالىستىك قۇرۇلۇشتىن ئىبارەت ئۈچ تارىخىي باسقۇچنى بېشىدىن كەچۈرگەن، ئۇ جۇڭخۇا مىللىتىنىڭ يېقىنقى، ھازىرقى زامان كۈرەش تارىخىنىڭ شاھىتى ۋە ئىشتىراكچىسى.
</S>
<S ID=33384>
   1960 – يىلى 5 – ئايدا 80 ياشتىن ئاشقان ۋۇ يۈجاڭ ‹‹پىلە بېرەر بىر ئۆمۈر يىپەك، ئىنسان سەن، شۇنىڭدەك تىرىشماق كېرەك. ياشلارغا ياخشى ئۈلگە تىكلەشتە، نەپەستىن قالغۇچە ئىزدەنمەك كېرەك›› دەپ شېئىر يازغان ھەم ئەمەلىيىتىدىمۇ شۇنىڭغا ئەمەل قىلغان، يەنى ھاياتىنى ئىنقىلابقا، مائارىپقا بېغىشلاپ، ھەقىقەتەن ‹‹بىر ئۆمۈر ياخشى ئىش قىلغان››.
</S>
<S ID=33385>
   ۋۇ يۈجاڭ ئۆسمۈرلۈك دەۋرىدە ئىلىم تەھسىل قىلىۋاتقان چاغلىرىدا، پۈتۈن ۋۇجۇدى بىلەن ۋەتەننى مۇنقەرزلىكتىن قۇتقۇزۇپ، ئەلنى گۈللەندۈرۈش ئۈستىدە ئىزدىنىپ، غايىسىنى ئەمەلگە ئاشۇرۇش ئۈچۈن ئىزچىل كۈرەش قىلغان، دەسلەپتە كاڭ يۇۋېي، لياڭ چىچاۋ رەھبەرلىكىدىكى يېڭىلىققا كۆچۈش ھەرىكىتىنى قوللىغان. ۋۇشۇ يىلىدىكى قانۇن ئۆزگەرتىش مەغلۇپ بولغاندىن كېيىن، ۋەتەننى مۇنقەرزلىكتىن قۇتقۇزۇش ئۈستىدە ئىزدىنىش ئۈچۈن 1903 – يىلى ياپونىيەگە بارغان، ئوقۇۋاتقان مەزگىلىدە سۈن جۇڭشەننىڭ ‹‹ئۈچ مەسلەك››ىنى قوبۇل قىلىپ، ئىتتىپاقداشلار جەمئىيىتىگە قاتناشقان.
</S>
<S ID=33386>
   شىنخەي ئىنقىلابى غەلىبە قىلغاندىن كېيىن، نەنجىڭ ۋاقىتلىق ھۆكۈمىتى ئادەم ئەۋەتىپ ۋۇ يۈجاڭغا چېگرا باشقۇرۇش ئىدارىسىنىڭ باشلىقىلىقىغا تەيىنلىگەنلىك ئۇقتۇرۇشىنى يەتكۈزگەن، ۋۇ يۈجاڭ: ‹‹ئىنقىلاب قىلىشىم ئەمەلدار بولۇش ئۈچۈن ئەمەس›› دەپ بۇ ۋەزىپىنى رەت قىلغان، ئۇزاق ئۆتمەي سۈن جۇڭشەن ئۇنى زۇڭتۇڭ مەھكىمىسىنىڭ كاتىبات باشقارمىسىغا خىزمەتكە تەكلىپ قىلغان.
</S>
<S ID=33387>
   شىنخەي ئىنقىلابى مەغلۇپ بولغاندىن كېيىن، ۋۇ يۈجاڭ يەنە فىرانسىيەگە بېرىپ ئوقۇپ، ماركسىزم، لېنىنىزم ئىدىيەسىنى قوبۇل قىلغان. ئۇ 1964 – يىل 1 – ئاينىڭ 1 – كۈنى ۋەتەننى، مىللەتنى قۇتقۇزۇش ئىنقىلاب يولى ئۈستىدە ئىزدەنگەنلىكى توغرىسىدا توختىلىپ: مەن 47 يېشىمدا پارتىيەگە كىردىم، يېرىم ئۆمرۈمنى ئېگىز – پەس يوللاردا تېنەپ – تەمتىرەپ ئۆتكۈزدۈم، كىچىكىمدىن باشلاپ دۆلەتنىڭ كۈلپىتى ئۈچۈن قايغۇرۇپ، غەم يەپ، ئۇ يەر بۇ يەرلەرگە چېپىپ يۈرۈپ، قاقاس دالىدا بىر پارلاق يولنى تاپماقچى بولدۇم، ئەمما بۇ يولنى 30 يىلغا يېقىن ئىزدىگەن بولساممۇ مەغلۇپ بولدۇم، ئاخىر ‹‹ئۆكتەبىر ئىنقىلابى›› پارتلاپ، ماركسىزم ئىدىيەسى جۇڭگوغا تارقالغاندىن كېيىن ئاندىن ھەقىقەتنى تېپىپ، بۇ پارلاق يولغا قەدەم باستىم، دېگەن.
</S>
<S ID=33388>
   كوممۇنىزم يولىغا ماڭغاندىن كېيىن، ۋۇ يۈجاڭنىڭ جۇڭگونىڭ ئىنقىلاب ئىشلىرى ئۈچۈن بىر ئۆمۈر كۈرەش قىلىش ئىشەنچى تېخىمۇ ئاشقان. 1938 – يىلىنىڭ ئاخىرى جياڭ جيېشى بىلەن بولغان بىر قېتىملىق كۆرۈشۈشتە، جياڭ جيېشى ئۇنىڭغا: سىز ئىتتىپاقداشلار جەمئىيىتى ۋە گومىنداڭدىكى پېشقەدەم كىشى، شۇڭا يەنىلا گومىنداڭغا قايتىپ كېلىڭ، دەيدۇ، ۋۇ يۈجاڭ: ماركسىزم، لېنىنىزم ئىلمىي ھەقىقىتىگە ئىشەنگەنلىكىم ئۈچۈن جۇڭگو كوممۇنىستىك پارتىيەسىگە كىردىم، پەقەت كوممۇنىزمنىڭلا جەمئىيەتنى تەرەققىي قىلدۇرۇشنىڭ بىردىنبىر توغرا يولى ئىكەنلىكىنى چوڭقۇر تونۇپ يەتتىم، بۇنىڭدىن ھەرگىز تەۋرەنمەيمەن، ئەمدى ئارىسالدى بولۇپ يۈرمەيمەن، دېگەن.
</S>
<S ID=33389>
   ۋۇ يۈجاڭ 1943 – يىلى 7 – ئايدا يازغان ‹‹كوممۇنىستىك پارتىيە ئىدىيەمنى ئۆزگەرتتى›› ناملىق بىر پارچە ماقالىسىدە: ‹‹مېنىڭچە، كوممۇنىستىك پارتىيەسىگە كىرگەندىن بۇيان ئۆگىنىش ۋە ئىنقىلاب ئەمەلىيىتىدە بالا ۋاقىتلىرىمدا ئۆگەنگەن ياخشى ئىدىيەلىرىم ماركسىزم، لېنىنىزم ئارقىلىق جارى قىلدۇرۇلۇپ، مۇستەھكەملەندى، خاتا ئىدىيەلىرىم تەدرىجىي چىقىرىپ تاشلاندى››، دەپ يازغان.
</S>
<S ID=33390>
   سىچۈەن ئۆلكىسى ۋۇ يۈجاڭ تەتقىقات جەمئىيىتىنىڭ مۇتەخەسسىسى لى شىگىن ‹‹ۋۇ يۈجاڭنىڭ ماركسىزم، لېنىنىزمنى ھەقىقىي يولغا قويغانلىقىنى ئەسلەيمەن›› ناملىق كىتابىدا تونۇشتۇرۇپ مۇنداق دېگەن: ياپون باسقۇنچىلىرىغا قارشى ئۇرۇش غەلىبە قىلغاندىن كېيىن، ۋۇ يۈجاڭ ج ك پ ۋەكىللەر ئۆمىكىنىڭ چۇڭچىڭدا تۇرۇشلۇق ئالاقىلىشىش ۋەكىلى ۋە ج ك پ سىچۈەن ئۆلكىلىك پارتكومنىڭ شۇجىسىلىق سالاھىيىتى بىلەن گومىنداڭ ئەكسىيەتچىلىرى بىلەن قەتئىي كۈرەش قىلىپ، ئۇلارنىڭ ئىتتىپاقلىقنى بۇزۇش، ئىچكى ئۇرۇش قوزغاش، فاشىستىك ھۆكۈمرانلىق يۈرگۈزۈشتەك ماھىيىتىنى ئېچىپ تاشلاپ، جەمئىيەتتىكى ھەر ساھە زاتلار ۋە ئاممىنى مۇستەقىل، ئەركىن، دېموكراتىك، باي، قۇدرەتلىك يېڭى جۇڭگو قۇرۇش ئۈچۈن كۈرەش قىلىشقا چاقىرغان.
</S>
<S ID=33391>
   ۋۇ يۈجاڭ بىر ئۆمۈر كۈرەش قىلىپلا قالماي، بىر ئۆمۈر مائارىپ بىلەن شۇغۇللىنىپ، جۇڭگونىڭ مائارىپ ئىشلىرىغا، بولۇپمۇ يېڭى جۇڭگونىڭ ئالىي مائارىپى ئىشلىرىغا كۆرۈنەرلىك تۆھپە قوشقان. ئۇ 1912 – يىلى فىرانسىيەدە ئىقتىسادچىللىق بىلەن ئوقۇش جەمئىيىتى قۇرۇشنى تەشەببۇس قىلغان ۋە ئۇنى قۇرغان. 1922 – يىلى سىچۈەن ئۇنىۋېرسىتېتىنىڭ ئاساسى بولغان چېڭدۇ ئالىي پېداگوگىكا مەكتىپىنىڭ مۇدىرى بولغان. ياپون باسقۇنچىلىرىغا قارشى ئۇرۇش مەزگىلىدە، لۇ شۈن سەنئەت ئىنستىتۇتىنىڭ مۇدىرى، يېڭى يېزىق كادىرلار مەكتىپىنىڭ مۇدىرى، يەنئەن ئۇنىۋېرسىتېتىنىڭ مۇدىرى قاتارلىق ۋەزىپىلەرنى ئۆتىگەن. يېڭى جۇڭگو قۇرۇلغاندىن كېيىن يەنە جۇڭگو خەلق ئۇنىۋېرسىتېتىنىڭ تۇنجى مۇدىرى بولغان.
</S>
<S ID=33392>
   ‹‹سىزنىڭ شۇغۇللانغىنىڭىز جۇڭگو ئىنقىلابى ۋە ئىنسانىيەتنى ئازاد قىلىش ئىشى، بۇ ئۇلۇغ ئىشلار چوقۇم پۈتۈن جۇڭگو ۋە دۇنيادا غەلىبىگە ئېرىشىدۇ›› خۇددى 1940 – يىلى ج ك پ مەركىزىي كومىتېتىنىڭ ۋۇ يۈجاڭنىڭ 60 ياشقا كىرگەن تۇغۇلغان كۈنىنى تولۇقلاپ ئۆتكۈزۈپ بېرىش يىغىنىدا بۇ سۆزلەنگەن تەبرىك سۆزىگە ئوخشاش، ۋۇ يۈجاڭ بىر ئۆمۈر جۇڭگوغا، ئىنسانىيەتكە پايدىلىق ئىشلارنى قىلىش ئۈچۈن كۈرەش قىلغان، بىر ئۆمۈر ياخشى ئىش قىلىشتا چىڭ تۇرغان.
</S>
<S ID=33393>
شىنخۇا ئاگېنتلىقى
</S>
</TEXT>
/BODY
/DOC