<DOC>
<DOCID>TIANSHAN.525511</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-29 12:41:15</DATE>
</HEADER>
<BODY>
<HEADLINE>
<S ID=29232>
جايىدا بولغاچقا يۆلەش تەدبىرى، پارلىدى دىللاردا ئۈمىد ئۇچقۇنى
</S>
</HEADLINE>
<TEXT>
<S ID=29233>
توقسۇن ناھىيەسىنىڭ نامراتلىقتىن قۇتۇلدۇرۇش جېڭىنى پۇختا قانات يايدۇرغانلىقى توغرىسىدا
</S>
<S ID=29234>
  ئابدۇرېھىم ئابدۇراخمان،  ھەبىبۇللا رەجەپ
</S>
<S ID=29235>
  نامراتلارنى يۆلەش توخۇسىنىڭ بەرىكىتى نامراتلىقتىن قۇتۇلۇشۇمغا يول ئاچتى، يىلدا 200 توخۇ بېقىپ، 10 مىڭ يۈەن ئەتراپىدا كىرىم قىلىپ كېلىۋاتىمەن. بۇ يىل توخۇ باقمىچىلىقىدىن قىلغان كىرىمىمگە ناۋايخانا ئېچىپ، ‹‹ئىززەت›› ناۋايلىق دېھقانلار كەسپىي ھەمكارلىق كوپىراتىپىنى قۇردۇم. ھازىر تىجارىتىم ياخشى، كەنتتىكى ئىككى ئايالنى ياردەمچىلىككە تەكلىپ قىلىۋېدىم، ئۇلارمۇ كىرىم مەنبەسىگە ئېرىشتى، دېدى توقسۇن ناھىيەسىنىڭ شاھ يېزىسى بۇلاقبېشى كەنتىدىكى قادىر ئابدۇللا خۇشال ھالدا ئەھۋال تونۇشتۇرۇپ.
</S>
<S ID=29236>
   توقسۇن ناھىيەسىدە قادىر ئابدۇللاغا ئوخشاش نامراتلارنى يۆلەش توخۇسى، قارا قوي باقمىچىلىقىدىن كۆكلەپ، نامراتلىقتىن قۇتۇلۇش يولىدا ئىزدىنىۋاتقانلار ئاز ئەمەس.
</S>
<S ID=29237>
   قىيىنچىلىق ھەممىلا يەردە مەۋجۇت، گەپ ئۇنى قانداق يېڭىشتە، دېدى بۇلاقبېشى كەنتى پارتىيە ياچېيكىسىنىڭ شۇجىسى تۇردىخان ھەمدۇللا ئىشەنچ بىلەن، ناھىيەمىز نامراتلىقتىن قۇتۇلدۇرۇش جېڭىنى پۇختا قىلىش چاقىرىقىنى ئوتتۇرىغا قويغاندىن بۇيان بۇ ۋەزىپىنىڭ تەخىرسىزلىكىنى، قىيىنلىق دەرىجىسىنىڭ يۇقىرىلىقىنى، بىراق شەرەپلىكلىكىنى چوڭقۇر تونۇپ، بۇ بىر مەيدان جەڭنى غەلىبىلىك ۋە تېز تاماملاشقا ئىرادە باغلىدۇق.
</S>
<S ID=29238>
   تۇردىخان ھەمدۇللانىڭ تونۇشتۇرۇشىچە، كەنتتە يەر ئاز، نوپۇس كۆپ، دېھقانلارنىڭ مەدەنىيەت سەۋىيەسى تۆۋەن بولۇش مەسىلىسى كەنتنىڭ ئاپتونوم رايون دەرىجىلىك نۇقتىلىق نامرات كەنت بولۇپ قېلىشىدىكى مۇھىم سەۋەب ئىكەن. كەنت رەھبەرلىك بەنزىسى يېقىنقى يىللاردىن بۇيان كوللېكتىپ ئىقتىسادى ۋە دېھقانلار كىرىمىنى ئاشۇرۇش تەدبىرلىرىنى لايىقىدا تۈزۈپ، نامراتلارنى يۆلەش توخۇسى، قارا قوي تارقىتىش تەدبىرلىرىنى قوللىنىپ، بۇلتۇر يىل ئاخىرىغىچە 218 نامرات ئائىلىنى نامراتلىقتىن قۇتۇلدۇرۇپتۇ. بۇ يىل قالغان 98 ئائىلىنى نامراتلىقتىن قۇتۇلدۇرۇش مەسئۇلىيەتنامىسى ئىمزالاپتۇ. ھازىرغىچە، نامرات ئائىلىلەرگە 25 مىڭ توخۇ، 800 قارا قوي تارقىتىپ بېرىپتۇ، 43 كىشىنى ئىشقا ئورۇنلاشتۇرۇپتۇ، 53 كىشىنى ئاشپەزلىك، ناۋايلىق كەسپى بويىچە تەربىيەلەپ، ئۇلارنىڭ چىقىش يولى تېپىشىغا ئاساس ساپتۇ. كەنت چىنە – قاچا يۇيۇش زاۋۇتى، شوپۇرلۇق مەكتىپى قاتارلىق كارخانىلارنى قۇرۇپ، كوللېكتىپ ئىقتىسادىنى ئاشۇرۇش بىلەن بىللە، نامراتلارنىڭ ئىشقا ئورۇنلىشىشىغا پۇرسەت يارىتىپ بېرىپتۇ.
</S>
<S ID=29239>
   يېزىمىزدا قارا سۇ كەنتى، بۇلاقبېشى كەنتى ۋە ئويمان مەھەللە كەنتى نۇقتىلىق نامرات كەنتلەر بولۇپ، بۇ ئۈچ كەنتتە 300گە يېقىن نامرات ئائىلە، 2000 دىن ئارتۇق نامرات دېھقان بار، دېدى شاھ يېزىسىنىڭ باشلىقى مەڭلىك كېرەم ئەھۋال تونۇشتۇرۇپ، يېزىمىز ناھىيەلىك پارتكوم، خەلق ھۆكۈمىتىنىڭ نامراتلارنى يۆلەش – ئېچىش خىزمىتى يىغىنى ۋە تۈجۈپىلەپ يۆلەش، تۈجۈپىلەپ نامراتلىقتىن قۇتۇلدۇرۇش جېڭىنى پۇختا قىلىش ھەققىدىكى ئورۇنلاشتۇرمىلىرىنى ئەستايىدىل ئەمەلىيلەشتۈرۈپ، يۆلەش مېخانىزمىنى تېخىمۇ مۇكەممەللەشتۈرۈپ، تۈجۈپىلەپ يۆلەش، نامراتلىقتىن قۇتۇلدۇرۇش جېڭىنى ئەتراپلىق قانات يايدۇردى. ھازىرغىچە، نامرات ئائىلىلەرگە 60 مىڭ توخۇ، 3000 قارا قوي تارقىتىپ بەردۇق. نامرات ئائىلىلەرنىڭ يېمەك – ئىچمەك، كىيىم – كېچەك غېمىنى تۈگىتىپ، مەجبۇرىيەت مائارىپى، داۋالىنىش، تۇرالغۇ شارائىتىنى كاپالەتكە ئىگە قىلدۇق. بۇلاقبېشى كەنتىدە نامرات ئائىلىلەرنىڭ ئەمىن ئۆي قۇرۇلۇشىغا تۇتۇش قىلىپ، چېقىش، كۆچۈرۈش خىزمىتىنى باشلىدۇق. بىنا ئۆي سېلىپ، 150 ئائىلىنى كۆچۈرۈشنى پىلانلىدۇق. باشقا كەنتلەردىمۇ تۇرالغۇ شارائىتىنى ياخشىلاش ئاساس قىلىنغان نامراتلارنى يۆلەش – ئېچىش جېڭىنى پۇختا قانات يايدۇرۇۋاتىمىز.
</S>
<S ID=29240>
   ئىلانلىق بازىرى ناھىيەنىڭ نامراتلارنى يۆلەش – ئېچىش جېڭىنى پۇختا قىلىش ھەققىدىكى ئورۇنلاشتۇرمىسىغا ئاساسەن، قىيىنچىلىقى بار دېھقانلارنىڭ يېمەك – ئىچمەك، كىيىم – كېچەك، تۇرالغۇ مەسىلىسىنى ھەل قىلىش خىزمىتىنى چىڭ تۇتۇپ، ئۇلارنى ئالدىن ئىشقا ئورۇنلاشتۇرۇش، يۆلەش توخۇسى، قارا قوي تارقىتىپ بېرىش ئارقىلىق، ئۇلارنىڭ نامراتلىقتىن قۇتۇلۇش قەدىمىنى تېزلەتتى.
</S>
<S ID=29241>
ناھىيە تەشكىلىي ئاپپاراتلارنى مۇكەممەللەشتۈرۈپ، ناھىيەلىك پارتكوم، خەلق ھۆكۈمىتى رەھبەرلىرى گۇرۇپپا باشلىقى، مۇئاۋىن گۇرۇپپا باشلىقى، 43 ئورۇننىڭ مەسئۇللىرى ئەزا بولغان نامراتلارنى يۆلەش – ئېچىش خىزمىتى رەھبەرلىك گۇرۇپپىسى قۇردى. سەككىز نۇقتىلىق نامرات كەنت، 1200گە يېقىن نامرات ئائىلە، 7179 نوپۇسنىڭ ئارخىپىنى تۇرغۇزۇپ، بۇ ئائىلىلەرگە ئىككى قېتىمدا 100دىن جەمئىي 280 مىڭ توخۇ تارقىتىپ بەردى ھەم يىل ئاخىرىغىچە 450 مىڭ توخۇ تارقىتىشنى پىلانلىدى.
</S>
<S ID=29242>
   ناھىيە رەھبەرلىرى، ئىدارە، ئورۇنلاردىكى رەھبىرىي كادىرلار ۋە پارتىيە ئەزالىرى نامراتلارنى يۆلەش – ئېچىش مەسئۇلىيەت تۈزۈمىنى يولغا قويۇپ، ھەر بىر كادىر بىردىن – ئىككىگىچە نامرات ئائىلە بىلەن ‹‹تۇغقان›› بولۇپ يۆلەش توختامى ئىمزالىدى. يېزا، كەنتلەردە نامراتلارنى يۆلەش – ئېچىش رەھبەرلىك گۇرۇپپىسى ۋە خىزمەت ئورگىنى تەسىس قىلىپ، نامراتلارنى يۆلەش – ئېچىش خىزمىتىگە مەسئۇل رەھبەرلەرنىڭ ئالاقىلىشىش نۇقتىسىنى نامرات كەنتلەرگە يۆتكەپ، يۆلەش – ئېچىش جېڭىنىڭ غەلىبىلىك قانات يېيىشىغا پۇختا ئاساس سالدى.
</S>
<S ID=29243>
   شاھ يېزىسىنىڭ توتەي كەنتىدىكى 64 ياشلىق سايىم سېلىم ئەر – خوتۇن ئىككىسىنىڭ ئائىلىسىدە ئەمگەك كۈچى بولمىغاچقا، تۇرمۇشىنى ئاران قامداپ كېلىۋاتاتتى. بۇ يىل ھەر بىر نامرات ئائىلىگە 100دىن چۈجە تارقىتىپ بېرىش تەدبىرىنىڭ تۈرتكىسىدە، ئۇمۇ 100 چۈجىگە ئېرىشتى. يېزا رەھبەرلىرى ناھىيەدىن چۈشكەن بىر كادىرنى ئۇنىڭغا ‹‹تۇغقان›› قىلىپ، يۆلەشكە ئورۇنلاشتۇردى.
</S>
<S ID=29244>
   مەن كادىرلارنىڭ ياردىمىدە چۈجىلەرنى ياخشى بېقىپ، پارتىيەنىڭ غەمخورلۇقىغا جاۋاب قايتۇرىمەن. ياشىنىپ قالغان بولساممۇ، ئەمگەك قىلالىغۇدەك مادارىم بار. يۆلىنىۋالماي، ئۆز تىرىشچانلىقىم بىلەن نامراتلىقتىن قۇتۇلىمەن، دېدى سايىم سېلىم ئۆز ئىرادىسىنى بىلدۈرۈپ.
</S>
<S ID=29245>
   بۇ ناھىيە يەنە نامراتلارنى يۆلەش – ئېچىش خىزمىتىنى قانات يايدۇرۇشتا نامراتلارنى تۈجۈپىلەپ يۆلەش، كىم يۆلەش، قانداق يۆلەش مەسىلىسى ئۈستىدە ئەتراپلىق ئىزدىنىپ، نامرات دېھقانلارنى ئەسقاتىدىغان تېخنىكا ماھارىتى بويىچە تەربىيەلىدى، ئۇلارنى يۆتكەپ ئىشقا ئورۇنلاشتۇرۇپ، كىرىمىنى ئاشۇرۇشقا تۈرتكە بولدى. ‹‹بىر كەنتتە بىر تەدبىر، بىر مەھسۇلات بولۇش››نى ئىشقا ئاشۇرۇپ، ئەۋزەل كەسىپلەرنى يۆلەپ، نامرات كەنتلەرنىڭ تەرەققىي قىلىشىغا ئىلھام بەردى. نامراتلارنى يۆلەش – ئېچىشتىكى باشلامچى كارخانىلارنىڭ تەرەققىياتىنى زور كۈچ بىلەن قوللاپ، باشلامچى كارخانىلار، ھەمكارلىق كوپىراتىپلىرى ۋە دېھقان ئائىلىلىرىنىڭ ئورگانىك بىرلىشىشىنى تېزلىتىپ، كەسىپلەر ئارقىلىق يۆلەش – ئېچىش دائىرىسىنى كېڭەيتتى.
</S>
</TEXT>
/BODY
/DOC