<DOC>
<DOCID>TIANSHAN.528390</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-15 17:08:18</DATE>
</HEADER>
<BODY>
<HEADLINE>
<S ID=30562>
‹‹پاكبول››دىكى پاك دىللار
</S>
</HEADLINE>
<TEXT>
<S ID=30563>
  غەيرەت جاسارەت
</S>
<S ID=30564>
   مەن يېقىندا كەلپىن ناھىيەسىنىڭ گەزلىك بازىرىغا ماكانلاشقان شىنجاڭ ‹‹پاكبول›› تۇرمۇش بۇيۇملىرى چەكلىك شىركىتىنىڭ ئىشلەپچىقىرىش سېخىنى زىيارەت قىلغىلى بارغىنىمدا، شىركەت ئالدىدا 40 ياشلار چامىسىدىكى ئورۇق، بۇغداي ئۆڭلۈك شىركەت خوجايىنى ئېلى كېرەم ئاقسۇ شەھىرىدىن مال زاكاز قىلغان خېرىدارىغا ‹‹پاكبول›› ماركىسىدىكى 8000 قۇتا چاچ يۇيۇش سۇيۇقلۇقى ۋە سوپۇن پاراشوكىنى ئۆتكۈزۈۋاتقان ئىكەن. ئۇ قولىدىكى ئىشىنى تۈگىتىپ، مېنى باشلاپ ئىشلەپچىقىرىش سېخىنى ئايلاندۇرغاچ، بېشىدىن ئۆتكەن كەچۈرمىشلىرىنى سۆزلەپ بەردى.
</S>
<S ID=30565>
   ئېلى كېرەمنىڭ دېيىشىچە، ئۇ كەلپىن ناھىيەسىنىڭ گەزلىك بازىرى گەزلىك كەنتىدە تۇغۇلۇپ چوڭ بوپتۇ، 20 يىل ئىلگىرى دادىسىنىڭ موزدۇزلۇق ھۈنىرىنى ئۆگىنىپ، ناھىيە بازىرىدا دۇكان ئىجارە ئېلىپ، ھەر خىل پاسوندىكى خۇرۇم ئاياغلارنى تىكىپ سېتىپتۇ. ئۇ چاغلاردا كەلپىنلىكلەرنىڭ ئىقتىسادىي ئەھۋالى كۆڭلۈدىكىدەك بولمىغاچقا، خېرىدارلارنىڭ كۆپىنچىسى ئۇنىڭ ئاياغلىرىنى نېسىگە سېتىۋالىدىكەن، نېسىگە ساتمىسا مال بېسىلىپ قالىدىكەن. ئاخىرى ‹‹نەقتىن ھەسەل، نېسىدىن كېسەل›› دېگەندەك، قولىدىكى نەق دەسمايىسىدىن ئايرىلىپ قالغان ئېلى كېرەم موزدۇزلۇق كەسپىنى تاشلاپ، ئۇرۇق – تۇغقانلىرىدىن 20 مىڭ يۈەن قەرز ئېلىپ، 2005 – يىلى ئاقسۇ شەھىرىگە كېلىپ يان تېلېفون تىجارىتى قىلىشقا باشلاپتۇ. سودىسى كۈندىن – كۈنگە يۈرۈشۈپ، ئايدا 4000 – 5000غىچە يان تېلېفون سېتىپ چىقىرىپ، يانچۇقىنى خېلى ئوبدانلا توملاپتۇ. كېيىن تىجارەت دائىرىسىنى كېڭەيتىش ئۈچۈن ئىككى ئىنىسىغا ئۈرۈمچى شەھىرى، ئاقسۇ شەھىرى، ئاۋات، توقسۇ ۋە شايار ناھىيەلىرىدە يان تېلېفون توپ تارقىتىش مەركىزى ئېچىپ بېرىپ، ئۆزى ئۇدا توققۇز يىل ئۈرۈمچى شەھىرى ۋە ئىچكىرى ئۆلكە، شەھەرلەردە تۇرۇپ مال يەتكۈزۈپ بېرىپتۇ.
</S>
<S ID=30566>
   بېشىدىن نۇرغۇن ئىسسىق – سوغۇقلارنى ئۆتكۈزگەن ئېلى كېرەم 2014 – يىلى 5 مىليون يۈەننىڭ ئىگىسىگە ئايلىنىپ، يۇرتى كەلپىنگە قايتىپ كېلىپ، كەنتتىكى ياشلارنىڭ بىكار يۈرۈۋاتقانلىقىنى كۆرۈپ، نەۋرە ئىنىسى ئەلقەم ئەخمەتنى گۇاڭجۇدىكى مەلۇم بىر تۇرمۇش بۇيۇملىرى ئىشلەپچىقىرىش زاۋۇتىغا ئۈچ ئايلىق ئۆگىنىشكە ئەۋەتىپتۇ. ئەلقەم قايتىپ كەلگەندىن كېيىن ئېلى كېرەم 2 مىليون يۈەندىن ئارتۇق مەبلەغ سېلىپ، قورۇسىدا 300 كىۋادرات مېتىر كۆلەمدىكى شىنجاڭ ‹‹پاكبول›› تۇرمۇش بۇيۇملىرى چەكلىك شىركىتىنى قۇرۇپ، دۆلەت دەرىجىلىك بۇ نامرات ناھىيەدە تۇرمۇش بۇيۇملىرىنى ئىشلەپچىقىرىش زاۋۇتى بولماسلىق تارىخىغا خاتىمە بېرىپتۇ. زاۋۇت قۇرۇلغاندىن كېيىن، ئالىي مەكتەپنى پۈتكۈزۈپ ئىش كۈتۈپ تۇرغان ئوندىن ئارتۇق ياشنى زاۋۇتقا ئىشقا ئورۇنلاشتۇرۇپتۇ.
</S>
<S ID=30567>
   ھازىر شىركىتىمىز ‹‹پاكبول›› ماركىسىدىكى قاچا يۇيۇش سۇيۇقلۇقى، سوپۇن پاراشوكى، چاچ يۇيۇش سۇيۇقلۇقى قاتارلىق تۆت خىل مەھسۇلاتنى ئۆز ئالدىغا ئىشلەپچىقىرىۋاتىدۇ. بۇ يىل بىز يەنە چامغۇر تالقىنى، چامغۇر چىش پاستىسىنى تەتقىق قىلىپ ئىشلەپچىقىرىپ بازارغا سېلىشقا تەييارلىق كۆرۈۋاتىمىز. بۇنىڭدىن كېيىن زاۋۇت كۆلىمىنى داۋاملىق كېڭەيتىپ، يېزا، كەنتلەردىكى يەنىمۇ كۆپ ياشنى ئىشقا ئورۇنلاشتۇرۇپ، يۇرتىمىزدىكى نامراتلارنىڭ نامراتلىقتىن قۇتۇلۇشىغا ئەمەلىي ياردەم بېرىمىز، دېدى ئۇ زىيارىتىم ئاخىرىدا.
</S>
</TEXT>
/BODY
/DOC