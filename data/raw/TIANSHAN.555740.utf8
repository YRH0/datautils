<DOC>
<DOCID>TIANSHAN.555740</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-10-11 18:41:50</DATE>
</HEADER>
<BODY>
<HEADLINE>
<S ID=52973>
كەنتتە قۇرۇلغان كارخانا ئاياللارنىڭ كىرىمىنى ئاشۇردى
</S>
</HEADLINE>
<TEXT>
<S ID=52974>
   ئابدۇسالام قادىر خەۋەر قىلىدۇ: غۇلجا ناھىيەسىنىڭ دۆڭمازار بازىرى ئازگال مەھەللە كەنتىدە بۇ يىل 8 – ئايدا قۇرۇلغان خەلق تۇرمۇشى كارخانىسى كەنتتىكى تىككۈچىلىك ھۈنىرى بار ئاياللارنىڭ ئىشقا ئورۇنلىشىشى، ئىگىلىك تىكلەپ، كىرىمىنى كۆپەيتىشىگە پۇرسەت ياراتتى.
</S>
<S ID=52975>
   ئازگال مەھەللە كەنتىگە يېقىندا بارغىنىمدا، كەنت ئاھالە كومىتېتى خىزمەت بىناسىنىڭ 2 – قەۋىتىدىكى خەلق تۇرمۇشى كارخانىسىدا كەنتتىكى ئاياللار كىيىم تىكىۋاتاتتى.
</S>
<S ID=52976>
ھەمراگۈل ئابدۇرۇپ مۇنداق دېدى: ئىلگىرى مۇقىم تىككۈچىلىك دۇكىنىم بولمىغاچقا، دۆڭمازار بازىرىدىكى تىككۈچىلىك دۇكانلىرىدا ۋاقتىلىق ئىشلىدىم، كېيىن كىيىم تىكىش ماشىنىسى سېتىۋېلىپ، ئائىلەمدە تونۇش – بىلىشلەرنىڭ بۇيرۇتقان كىيىملىرىنى تىككەن بولساممۇ كۆڭۈلدىكىدەك كىرىم قىلالمىدىم.
</S>
<S ID=52977>
كەنتتە قۇرۇلغان بۇ كارخانا بىزگە مۇقىم تىجارەت سورۇنى ھازىرلاپ بەردى.
</S>
<S ID=52978>
ھازىر بازار ۋە كەنتىمىزدىن يېكەنداز، كىيىم – كېچەك، يوتقان قېپى بۇيرۇتىدىغانلار كۆپىيىپ، تىجارىتىمىز يۈرۈشتى.
</S>
<S ID=52979>
   كەنت پارتىيە ياچېيكىسىنىڭ شۇجىسى، كەنت ئاھالە كومېتىتىنىڭ مۇدىرى ۋارىسجان ئىلياس مۇنداق دېدى: ھازىر بۇ كارخانىدا ئىشقا ئورۇنلاشقان ئايال 15كە يەتتى.
</S>
<S ID=52980>
ئاياللارنىڭ ئىگىلىك تىكلەش، ئىشقا ئورۇنلىشىشىنى ئىلگىرى سۈرۈش ئۈچۈن ئۇلارنى 2015 – يىلى قىشتا ناھىيە، بازار ۋە كەنتتە ئېچىلغان ماھارەت بويىچە تەربىيەلەش كۇرسىغا قاتناشتۇرۇپ، تىككۈچىلىك كەسپى بويىچە تەربىيەلەپ ھەم ئون كىيىم تىكىش ماشىنىسى سېتىۋېلىپ بۇ كارخانىنى قۇردۇق.
</S>
<S ID=52981>
ناھىيە بازىرى، دۆڭمازار بازىرىدا سېتىش نۇقتىسى تەسىس قىلىپ، كىيىم – كېچەكلەرنىڭ سېتىلىش يوللىرىنى كېڭەيتتۇق.
</S>
<S ID=52982>
بۇنىڭ بىلەن ئاياللارنىڭ تىككۈچىلىك قىلىپ كىرىمىنى كۆپەيتىشىگە ئەۋزەل شارائىت يارىتىلدى.
</S>
<S ID=52983>

</S>
</TEXT>
/BODY
/DOC