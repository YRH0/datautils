<DOC>
<DOCID>TIANSHAN.565673</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-11-17 15:55:57</DATE>
</HEADER>
<BODY>
<HEADLINE>
<S ID=60283>
‹‹بىر قېتىمدىلا تۇغقانلىشىپ، مەڭگۈ تۇغقان بولىمىز››
</S>
</HEADLINE>
<TEXT>
<S ID=60284>
 ئابلىمىت ئابدۇكېرىم، نۇرمۇھەممەت ھوشۇر خەۋەر قىلىدۇ: ئاپتونوم رايونلۇق پارتكوم 16 – ئۆكتەبىر ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتى سەپەرۋەرلىك يىغىنى ئاچقاندىن كېيىن، ج خ نازارىتىدىكى كادىر، ساقچىلار ئاپتونوم رايوننىڭ چاقىرىقىغا ئاكتىپ ئاۋاز قوشۇپ، يىغىن روھىنى ئەستايىدىل ئۆگىنىپ، تېز ھەرىكەتكە كېلىپ، تۇنجى تۈركۈمدە دېھقانلار بىلەن قوشماقلىشىپ تۇغقان بولۇشقا ئەۋەتكەن 210 كادىر، ساقچى 27 – ئۆكتەبر ئۈچ يىلدىن بۇيان نازارەتتىن ئىجتىمائىي مۇقىملىق ۋە ئەبەدىي ئەمىنلىك باش نىشانىنى زىچ چۆرىدەپ، ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمەت گۇرۇپپىلىرى چۈشكەن يەكەن ناھىيەسى ئىلىشقۇ بازىرىنىڭ ئويباغ، چىغلىق بۇلۇڭ، سۆگەتئېرىق قاتارلىق ئۈچ كەنتىگە كەلدى.
</S>
<S ID=60285>
 بۇ كۈندىكى قوشماقلىشىپ تۇغقان بولۇش پائالىيىتى ئالدى بىلەن ئويباغ كەنتىنىڭ كەنت كومىتېتى قورۇسىدىكى مەيدانغا ئورۇنلاشتۇرۇلغان بولۇپ، كەنت ئاھالىلىرى ئەتىگەندىلا چىرايلىق كىيىنىپ، رەتلىك ئولتۇرۇپ، يېنىدىكى ئورۇندۇققا ئىسمى چاپلاپ قويۇلغان ئۆزلىرى بىلەن قوشماقلىشىپ تۇغقان بولۇشقا كېلىدىغان كادىر، ساقچىلارنى ساقلاپ ئولتۇراتتى.
</S>
<S ID=60286>
سائەت ئون بولغاندا بەش مىنىبۇس كەنت كومىتېتىنىڭ ئالدىدىكى يولدا توختاپ، مىنىبۇستىن 90 نەپەر ساقچى فورمىسى ناھايىتى ياراشقان، تۇرقىدىن مەردانە، جەڭگىۋارلىقى چىقىپ تۇرىدىغان دېھقانلارنىڭ بولغۇسى تۇغقانلىرى بىر – بىرلەپ چۈشۈپ، رەتلىك سەپ بولۇپ، مەيدانغا ھۆرمەت قەدەم بىلەن مېڭىپ كېلىپ، ئىسمى يېزىلغان ئورۇنلارغا بېرىپ ئولتۇردى ۋە يېنىدا ئولتۇرغان تۇغقانلىرى بىلەن قىزغىن كۆرۈشۈپ، ھال – ئەھۋال سورىشىپ تونۇشتى.
</S>
<S ID=60287>
 ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتىنىڭ باشلىنىش مۇراسىمىدا يەكەن ناھىيەسىنىڭ ھاكىمى ئەخەت سايىت سۆز قىلىپ مۇنداق دېدى: ئاپتونوم رايونلۇق پارتكوم ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتى سەپەرۋەرلىك يىغىنى ئاچقاندىن كېيىن، ئاپتونوم رايونلۇق ج خ نازارىتى ئاپتونوم رايونلۇق پارتكوم، خەلق ھۆكۈمىتىنىڭ چاقىرىقىغا ئاكتىپ ئاۋاز قوشۇپ، يىغىن ئېچىلىپ ئون كۈن ئىچىدە تېزلىكتە ئادەم تەشكىللەپ تەييارلىق خىزمەتلىرىنى تېز سۈرئەتتە تاماملاپ، بۈگۈن ئىلىشقۇ بازىرىمىزدىكى ئائىلىسىدە قىيىنچىلىقى بار دېھقانلىرىمىز بىلەن قوشماقلىشىپ تۇغقان بولۇش ئۈچۈن كەلدى.
</S>
<S ID=60288>
بىز بۇنى ئاپتونوم رايونلۇق پارتكوم، خەلق ھۆكۈمىتىنىڭ ناھىيەمىزدىكى ھەر مىللەت ئاممىسىغا بولغان سەمىمىي غەمخورلۇقى دەپ بىلىمىز؛ شۇنداقلا بۇ پائالىيەت ئارقىلىق ئاپتونوم رايونلۇق ج خ نازارىتىدىكىلەرنىڭ چاقماقتەك تېز خىزمەت قىلىش روھىنى، خەلق مەنپەئىتىنى ھەممىدىن ئەلا بىلىدىغان ئالىيجاناب پەزىلىتىنى تېخىمۇ چوڭقۇر ھېس قىلدۇق.
</S>
<S ID=60289>
بىز ج خ نازارىتىدىكىلەرنىڭ خىزمەت روھىنى ئۈلگە قىلىپ، ناھىيەمىزدە ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتىنى ياخشى پىلانلاپ، ئەتراپلىق قانات يايدۇرۇپ، ئىجتىمائىي مۇقىملىق ۋە ئەبەدىي ئەمىنلىك باش نىشانىنى زىچ چۆرىدەپ، ناھىيەمىزدىكى 870 مىڭ ھەر مىللەت ئاھالىسى ئارىسىدا مىللەتلەر ئىتتىپاقلىقىنى پۇختا قەدەم بىلەن راۋاجلاندۇرۇپ، خەلق تۇرمۇشىنى ياخشىلاش، نامراتلىقتىن قۇتۇلدۇرۇش ئۆتكىلىگە ھۇجۇم قىلىش خىزمىتىنى ياخشى ئىشلەيمىز.
</S>
<S ID=60290>
 ئاپتونوم رايونلۇق ج خ نازارىتى پارتكومنىڭ ھەيئىتى، سىياسىي بۆلۈمنىڭ مۇدىرى جاڭ زىيۈ مۇنداق دېدى: يۇرتداشلار، ج خ نازارىتىمىز ئۈچ يىلدىن بۇيان كەنتىڭلار بىلەن قويۇق بېرىش – كېلىش قىلىپ، سىلەر بىلەن چوڭقۇر مۇھەببەت ئورناتتۇق.
</S>
<S ID=60291>
نازارىتىمىز كەنتىڭلارغا ئۈچ تۈركۈمدە ئەۋەتكەن ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمەت گۇرۇپپىسىدىكى كادىرلار سىلەر بىلەن سىردىشىپ، تۇرمۇش، ئىشلەپچىقىرىش ئەھۋالىڭلار بىلەن تونۇشۇپ، سىلەر بىلەن بىللە ئەمگەك قىلىپ، قىيىنچىلىقىڭلارنى بىرلىكتە يېڭىپ، بېيىش يولىنى تېپىش ئۈستىدە ئورتاق ئىزدىنىپ، كەنتىڭلارنى قولمۇ قول گۈللەندۈرۈپ، مىللەتلەر ئىتتىپاقلىقىغا پۇختا ئاساس سالدى.
</S>
<S ID=60292>
بىز بۇنىڭدىن كېيىن قوشماقلىشىپ تۇغقان بولۇشنى مۇھىم نۇقتا قىلىپ، ھەر مىللەت كادىر، ساقچىلىرىمىز بىلەن ئاراڭلاردىكى مېھىر – مۇھەببەتنى چوڭقۇرلاشتۇرۇپ، سىلەرنىڭ ئەھۋالىڭلارنى دائىم ئىگىلەپ، ھەر ئىككى ئايدا قوشماقلىشىپ تۇغقان بولۇشقان ئائىلىلەر بىلەن بىر قېتىم پىكىر ئالماشتۇرۇش پائالىيىتى ئۆتكۈزىمىز، ئىشنى كۈندىلىك تۇرمۇشتىن، كونكرېت ئىشلاردىن باشلاپ، ئورتاق قۇرۇپ، مېھىر – مۇھەببىتىمىزنى كۈچەيتىپ، سىلەر بىلەن بولغان قان بىلەن گۆشتەك مۇناسىۋەتنى قەدىرلەپ، ئۆزئارا ئۆگىنىپ، ئۆرپ – ئادىتىڭلارنى چۈشىنىپ، سىلەرگە ئەقىل كۆرسىتىپ، قىيىنچىلىقىڭلارغا ھەر جەھەتتىن ياردەم قىلىپ، بىر قېتىمدىلا تۇغقانلىشىپ، مەڭگۈ تۇغقان بولىمىز.
</S>
<S ID=60293>
 مۇراسىم ئاخىرلاشقاندىن كېيىن ج خ نازارىتىدىن كەلگەن ھەر مىللەت كادىر، ساقچىلىرى بىلەن كەنتتىكى دېھقان سەنئەتكارلار نۆۋەت بىلەن ناخشا ئېيتىپ، ئۇسسۇل ئويناپ پائالىيەتنى قىزىتىۋەتتى.
</S>
</TEXT>
/BODY
/DOC