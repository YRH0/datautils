<DOC>
<DOCID>TIANSHAN.529999</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-24 11:06:36</DATE>
</HEADER>
<BODY>
<HEADLINE>
<S ID=31244>
بەختلىك تۇرمۇش ئىككى قولدىن كېلىدۇ
</S>
</HEADLINE>
<TEXT>
<S ID=31245>
  سادىق ئىمىر
</S>
<S ID=31246>
   باي ناھىيەسىدىكى تۇنجى يەرلىك كىيىم – كېچەك كارخانىسى ‹‹كەييى›› كىيىم – كېچەك زاۋۇتى بۇ يىل 4 – ئايدا بۇ ناھىيەنىڭ كانچى يېزىلىق ئوتتۇرا مەكتىپىنىڭ كونا ئورنىدا ئىشقا كىرىشتۈرۈلدى. ھازىرغىچە 220 نەپەر يەرلىك ئىشچى بۇ زاۋۇتتىكى يېڭى تۇرمۇشىنى باشلىدى. ئۇلارنىڭ بەزىلىرى تىككۈچىلىك بويىچە تەربىيەلىنىۋاتىدۇ، بەزىلىرى ئىشقا چۈشتى. بۇ يىل 6 – ئاينىڭ 10 – كۈنى بۇ زاۋۇتنى زىيارەت قىلىپ، زاۋۇت قۇرغۇچىلىرى بىلەن ئىشچى – خىزمەتچىلەر ئوتتۇرىسىدا بارلىققا كەلگەن چىن ھېسسىيات ۋە تەسىرلىك ئىشلارنى بىۋاسىتە ھېس قىلدىم.
</S>
<S ID=31247>
   زاۋۇتنىڭ قۇرغۇچىسى مېڭ فەنمېي ئوچۇق – يورۇق، تۈز، غەيرەتلىك ئايال ئىكەن. ئۇ مېنى باشلاپ زاۋۇت سېخلىرى، كىيىم – كېچەك كۆرگەزمە زالىنى كۆرسەتكەچ، زاۋۇتتا ئىشلەۋاتقان ئوغۇل – قىزلارنى ئىشتىياق بىلەن تونۇشتۇردى. زاۋۇتتىكى ھەممە ئادەمنىڭ چېھرىدە تەبەسسۇم، مەمنۇنلۇق، سەمىمىيلىك ئەكس ئېتەتتى.
</S>
<S ID=31248>
   زاۋۇتنى بىر قۇر ئايلىنىپ ئۇنىڭ ئىشخانىسىغا كىرىشىمىزگە دىمىقىمغا ئىسسىق ناننىڭ ھىدى ئۇرۇلدى، ئىشخانا دېرىزىسىنىڭ تەكچىسىدىكى نان زاۋۇت خوجايىنى مېڭ فەنمېي بىلەن ئۇنىڭ ئېرىنىڭ چۈشلۈك تامىقى ئۈچۈن يېڭىلا بازاردىن سېتىۋېلىنغان ئىكەن، مېڭ فەنمېي ھەيران بولۇۋاتقانلىقىمنى سېزىپ:
</S>
<S ID=31249>
    ـ مەن نانغا ئامراق، دەپ ئىزاھات بەردى.
</S>
<S ID=31250>
   ئۇنىڭ ئىشخانىسىدىكى بىرنەچچە كونا ئۈستەلدە ھەر خىل رەخت، تىككۈچىلەر تىككىچە بۇزۇپ قويغان كىيىم – كېچەكلەر دۆۋىلەكلىك ئىدى. ئىشخانىدا يېڭى خوجايىننىڭ ئۈستەل – ئورۇندۇقى يوق ئىدى. بۇلۇڭدىكى كونا ئورۇندۇقتا يالتىراق خالتىغا قاچىلاقلىق ئون نەچچە تۇخۇم تۇراتتى. بۇ تۇخۇملار زاۋۇتتىكى بىر تىككۈچىنىڭ بۈگۈن ئەتىگەن ئۆيىدىن خوجايىنغا ئالغاچ كەلگەن سوۋغىتى ئىكەن.
</S>
<S ID=31251>
   مېڭ فەنمېي ئەسلىدە باي ناھىيەلىك تەمىنات – سودا كوپىراتىپىنىڭ خىزمەتچىسى بولۇپ، قالقانسىمان بەز راكىغا گىرىپتار بولۇپ قالغاچقا، 2013 – يىلى كېسەل سەۋەبىدىن پېنسىيەگە چىققان ئىكەن.
</S>
<S ID=31252>
   ئۇنىۋېرسىتېتتا توقۇمىچىلىق كەسپىدە ئوقۇغان مېڭ فەنمېي كۆپ يىللاردىن بۇيان ئۆزىگە تەۋە كىيىم – كېچەك زاۋۇتى قۇرۇشنى ئارزۇ قىلىپ كەلگەن ئىكەن، پېنسىيەگە چىققاندىن كېيىن، ئۇ 1 مىليون يۈەن مەبلەغ يىغىپ، بۇ يىل بۇ زاۋۇتنى قۇرۇپتۇ. مېنى زاۋۇتقا باشلاپ بارغان باي ناھىيەلىك پارتكومنىڭ ئەزاسى، كانچى يېزىلىق پارتكومنىڭ شۇجىسى جاڭ بىڭخېڭ مۇنداق دېدى: ‹‹كەييى›› كىيىم – كېچەك زاۋۇتى باي ناھىيەسىدە قۇرۇلغان تۇنجى يەرلىك كىيىم – كېچەك كارخانىسى ھېسابلىنىدۇ.
</S>
<S ID=31253>
   مەقسىتىم تېخىمۇ كۆپ كىشىگە تىككۈچىلىكنى ئۆگىتىش،دېدى مېڭ فەنمېي، بايدا كىيىم – كېچەك ئۈرۈمچى، ئاقسۇ شەھىرىدىكىدىن قىممەت، شۇڭا بۇ يەردىكىلەر رەختنى ئۆزى سېتىۋېلىپ، تىككۈچىگە ئادەتتىكى كىيىمنى 100 يۈەنگە تىكتۈرىدۇ.
</S>
<S ID=31254>
   ‹‹كەييى›› كىيىم زاۋۇتىدا ھازىر 220دىن ئارتۇق ئىشچى – خىزمەتچى بار بولۇپ، ئۇلاردىن 98ى نامرات ئائىلىلەردىن كەلگەن ئىكەن. بۇ زاۋۇتنىڭ سايرام بازىرى بىلەن قېيىر يېزىسىدا ئىككى شۆبە زاۋۇتى بار بولۇپ، بۇنداق قىلىشتا دېھقان – چارۋىچىلارنى ئىشىكى ئالدىدىلا ھۈنەر ئۆگىتىش، ئىشقا ئورۇنلاشتۇرۇش مەقسەت قىلىنغان ئىكەن. كىيىم – كېچەك زاۋۇتى خادىملارنى تەربىيەلەش، پىراكتىكا قىلدۇرۇش، ئىش ئورنىغا چىقىرىش، قىلغان ئىشقا قاراپ ئىش ھەققى ھېسابلاش ئەندىزىسىنى يولغا قويغان بولۇپ، تۇنجى تۈركۈمدە تەربىيەلەنگەن 50 ئىشچى ھازىر پىراكتىكىنى تۈگىتىپ، ئىشقا چۈشۈپتۇ.
</S>
<S ID=31255>
   كىيىم – كېچەك زاۋۇتىدا ھازىر ئاساسلىقى ئەمگەك مۇھاپىزەت كىيىمى، ئىش كىيىمى، سەھنە كىيىمى تىكىلىۋاتقان بولۇپ، مېڭ فەنمېينىڭ ئاخىرقى نىشانى مىللىيچە كىيىم – كېچەك تىككۈچىلىكىنى راۋاجلاندۇرۇش ئىكەن.
</S>
<S ID=31256>
   توردىن ئاختۇرسام، دېدى مېڭ فەنمېي، مىللىيچە سەھنە كىيىملىرىنىڭ كۆپى ئىچكىرىدە تىكىلىدىكەن، ئۆزىمىزنىڭ كىيىمىنى نېمىشقا ئۆزىمىز تىكمەيمىز؟
</S>
<S ID=31257>
   ‹‹كەييى›› كىيىم – كېچەك زاۋۇتىغا زىيارەتكە بارغان كۈنۈم زاۋۇت ئىشقا كىرىشتۈرۈلگەندىن كېيىنكى ئىككىنچى ئايلىق مائاشنى تارقىتىش كۈنىگە توغرا كەلگەن ئىكەن. باي ناھىيەسىنىڭ مىچىغ يېزىسىدىن كەلگەن، 38 ياشلىق ھاجىگۈل مۇسا زاۋۇتقا ئىشقا چۈشكەندىن كېيىنكى ئىككىنچى ئايلىق مائاشى 2600يۈەننى ئالغاندا چېھرىدە مەمنۇنلۇق كۈلكىسى جىلۋىلەندى. ھاجىگۈلنىڭ ئېرى ئېزىز تۇراق بۇ زاۋۇتقا ئىشقا ئورۇنلاشقىنىغا ئەمدىلا بىر ھەپتە بولغان بولۇپ، ئۇ زاۋۇتنىڭ بولكىۋىيىنى ھەيدەپ، زاۋۇتقا خام ماتېرىيال، كىيىم زاكاز قىلغان ئورۇنلارغا كىيىم توشۇيدىكەن، ئۇنىڭ زاۋۇت بىلەن تۈزگەن كېلىشىم مۇئاشى 2000 يۈەن ئىكەن.
</S>
<S ID=31258>
   ئۇقۇشىمچە، ئىلگىرى ئېزىز تۇراق ئائىلىسىدىكىلەرنىڭ تېرىلغۇ يېرى، مۇقىم كىرىم مەنبەسى بولمىغاچقا، تۇرمۇشى ئىنتايىن قىيىنچىلىق ئىچىدە قالغان ئىكەن.
</S>
<S ID=31259>
   ئىلگىرى تۇرمۇشىمىز غۇربەتچىلىك ئىچىدە ئۆتەتتى، ئەمدى ئەر – خوتۇن ئىككىلىمىزنىڭ مۇقىم مائاشى بار بولدى، دېدى ھاجىگۈل خۇشال ھالدا.
</S>
<S ID=31260>
   ھاجىگۈل زاۋۇتنىڭ تېخنىكا يېتەكچىسى بولۇپ، زاۋۇت يېڭىدىن قۇرۇلۇپ، خىزمەتچىلەر يېتىشىپ بولالمىغاندا، ئۇمۇ ئىسمېنا قوشۇپ ئىشلەيتتىكەن، ئىشتىن كەچ چۈشۈپ قايتىپ كەلگىچە، ئېرى تاماق ئېتىپ قوياتتىكەن.
</S>
<S ID=31261>
   زاۋۇتتا ھاجىگۈللەرگە ئوخشاش بىرنەچچە جۈپ ئەر – خوتۇن بار ئىكەن. باي ناھىيەسىنىڭ كانچى يېزىسى سەبىدۆڭ كەنتىدىن كەلگەن قۇربان ئابلىز ئائىلىسىدىكى بەش جاننىڭ ئىلگىرى 14 مو تېرىلغۇ يېرىدىن باشقا كىرىم مەنبەسى بولمىغاچقا، تۇرمۇشى قىيىن ئەھۋالغا چۈشۈپ قالغان ئىكەن. بۇ يىل 4 – ئايدا زاۋۇت باشلىقى مېڭ فەنبېي قۇربان ئابلىزنى تەكلىپ قىلىپ، ئۇنى زاۋۇتنىڭ ئامانلىق ساقلاش خىزمىتىگە قويۇپتۇ، ئۇ بىر كۈن ئىشلەپ بىر كۈن دەم ئالىدىكەن، ئايلىق ئىش ھەققى 1500 يۈەن ئىكەن، بۇنداق بولغاچقا ئۇ ئېتىز – ئېرىق ئىشلىرىنىمۇ قىلالايدىكەن. قۇربان ئابلىزنىڭ خوتۇنى خەرنىساخانمۇ زاۋۇتتا تىككۈچىلىك بويىچە تەربىيەلىنىۋاتقان بولۇپ، ئۇمۇ ئۇزاققا قالماي ئىشقا چۈشۈپ، مۇقىم مائاش ئالىدىكەن.
</S>
<S ID=31262>
   ھۆكۈمەت ھازىر بىزگە تۆۋەن تۇرمۇش كاپالىتى پۇلى بېرىۋاتىدۇ، لېكىن بۇ بىزنىڭ چىقىش يولىمىز ئەمەس، نامراتلىق قالپىقىنى كىيىپ يۈرۈۋېرىشنى خالىمايمىز، ئىككى قولىمىزغا تايىنىپ نامراتلىقتىن قۇتۇلۇپ بېيىمىساق بولمايدۇ، دېدى قۇربان ئابلىز.
</S>
<S ID=31263>
   21ياشلىق تۇرسۇن قەھرىمان ئىلگىرى باي ناھىيە بازىرىدا سامسىپەزلىك قىلاتتى. ئىككى يىلنىڭ ئالدىدىكى بىر قېتىملىق قاتناش ھادىسىسىدە سول قولى مېيىپ بولۇپ قېلىپ، ھۈنەر قىلالمايدىغان بولۇپ قالغان. ‹‹كەييى›› كىيىم – كېچەك زاۋۇتى قۇرۇلغاندا، تۇرسۇننىڭ دادىسى ئۇنىڭ تېخى 18 ياشقىمۇ توشمىغان سىڭلىسىنى يېتىلەپ كېلىپ، زاۋۇتنىڭ ئىشقا قوبۇل قىلىشىنى ئۆتۈنگەن. سىڭلىسى ئىشقا قوبۇل قىلىنمىغان بولسىمۇ، مېڭ فەنمېي تۇرسۇن قەھرىماننى ئامانلىق ساقلىغۇچىلىققا قوبۇل قىلغان. ئىچ مىجەز تۇرسۇن بۇ يەردە بارغانسېرى ئېچىلىپ، ئىشنى تالىشىپ قىلىپ، مېڭ فەنمېي ۋە ئىشداشلىرىنىڭ ئامراقلىقىنى كەلتۈرگەن.
</S>
<S ID=31264>
   مېنىڭ يەنە بىر قولۇم ساق، شۇڭا نۇرغۇن ئىشنى بىمالال قىلالايمەن، دېدى تۇرسۇن قەھرىمان تولۇق ئىشەنچ بىلەن.
</S>
<S ID=31265>
   ئىككى كىيىم تىكىش سېخىدا قىز – چوكانلار تولىمۇ ئەستايىدىل ئىشلەۋاتاتتى. ئۇلارنىڭ چېھرىدە مىننەتدارلىق ئالامەتلىرى ئىپادىلىنىپ تۇراتتى.
</S>
<S ID=31266>
   ‹‹كەييى›› كىيىم – كېچەك زاۋۇتى ئىشچىلارغا قىلغان ئىشىغا قاراپ ئىش ھەققى بېرىدىكەن، تىكىلىدىغان كىيىمنىڭ رەختىنى كېسىمچى كېسىپ بەرگەندىن كېيىن، تىككۈچىلەر تىككەن بىر قۇر ئىشتان – چاپانغا 25 يۈەن ئىش ھەققى ھېسابلىنىدىكەن.
</S>
<S ID=31267>
   مېڭ فەنمېي مۇنداق دېدى: ئىشچىلارغا قىلغان ئىشىغا قاراپ ئىش ھەققى بېرىشتىكى مەقسەت ئۇلارنىڭ پۇل تېپىش قارىشىنى ئۆزگەرتىپ، كۆپ ئىشلىسە، كۆپ پۇل تاپالايدىغانلىقىدىن ئىبارەت قائىدىنى بىلدۈرۈش، ئىشچىلارنىڭ تىككۈچىلىك تېخنىكىسى كۈنسېرى ئۆسۈۋاتىدۇ، بۇنىڭغا ئەگىشىپ ئۇلارنىڭ ئايدا ئالىدىغان ئىش ھەققىمۇ ئېشىپ بارىدۇ.
</S>
<S ID=31268>
   ‹‹كەييى›› كىيىم – كېچەك زاۋۇتى باي ناھىيەسى نۇقتىلىق يۆلەيدىغان، ئەمگەك كۆجۈملەشكەن يەرلىك كارخانا بولۇپ، كانچى يېزىسى يېزىلىق ئوتتۇرا مەكتەپنىڭ كونا ئورنىنى بۇ زاۋۇتنىڭ ئىشلىتىشىگە ھەقسىز بېرىپ، زاۋۇتنى تېخىمۇ كۆپ نامرات ئائىلە ئەزالىرىنى قوبۇل قىلىشقا ئىلھاملاندۇرۇپتۇ. زاۋۇت باشلىقى تەشكىل ۋە ئاممىنىڭ ئۈمىدىنى يەردە قويماي، بىر تەرەپتىن، زاكاز قوبۇل قىلىشقا چاپسا، بىر تەرەپتىن، زاۋۇت باشقۇرۇش ۋە تېخنىكىدا يېتەكچىلىك قىلىشنى كۈچەيتىپ، ياش، تېخنىكسى بار باشقۇرغۇچىلارنى قوبۇل قىلىپ، كەنت ئاھالىلىرىنىڭ تېزدىن تېخنىكا ئىگىلەپ، كۆپرەك ئىشلەپ، كۆپرەك پۇل تېپىشىغا ياردەم بېرىۋېتىپتۇ.
</S>
<S ID=31269>
   باي ناھىيەلىك پارتكومنىڭ ئەزاسى، كانچى يېزىلىق پارتكومنىڭ شۇجىسى جاڭ بىڭخېڭ ھەر قېتىم ‹‹كەييى›› كىيىم – كېچەك زاۋۇتىغا كەلگەندە يېڭىچە تەسىراتقا ئىگە بولىدىكەن. ئۇ مۇنداق دېدى: بىز بۇنىڭدىن كېيىن نامراتلارنى يۆلەپلا قالماي، كەنت ئاھالىلىرىنىڭ قارىشىنى يېڭىلاپ، ئۇلارنىڭ نامراتلىقتىن قۇتۇلۇش جەھەتتىكى سۇبيېكتىپ تەشەببۇسكارلىقىنى ئاشۇرۇپ، ئەتراپتىكى كەنت ئاھالىلىرىگە بەختلىك تۇرمۇشنىڭ ئىككى قولدىن كېلىدىغانلىقىنى بىلدۈرىمىز.
</S>
</TEXT>
/BODY
/DOC