<DOC>
<DOCID>TIANSHAN.556527</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-10-14 13:11:26</DATE>
</HEADER>
<BODY>
<HEADLINE>
<S ID=53413>
ئاقتۇ ناھىيەسى ئاھالىلەرنىڭ ئولتۇراقلىشىشىغا ماس كېلىدىغان ئېكولوگىيەلىك شەھەر-بازار بەرپا قىلىش سالمىقىنى زورايتتى
</S>
</HEADLINE>
<TEXT>
<S ID=53414>
   ئىختىيارىي مۇخبىرىمىز مۇختەر نۇرمۇھەممەت خەۋىرى: ئاقتۇ ناھىيەسى مەبلەغ سېلىنمىسىنى زورايتىش، يۇقىرى سەۋىيەدە پىلانلاش، باشقۇرۇشنى مۇكەممەللەشتۈرۈش قاتارلىق تەدبىرلەر ئارقىلىق، ئولتۇراقلىشىشقا، ئىگىلىك تىكلەشكە، سودا قىلىشقا، ساياھەت قىلىشقا ماس كېلىدىغان ئېكولوگىيەلىك شەھەر-بازار بەرپا قىلىش سالمىقىنى زورايتتى.
</S>
<S ID=53415>
   يېقىنقى ئىككى يىلدىن بۇيان، ئاقتۇ ناھىيەسى كۆپ تەرەپلىمە مەبلەغ جۇغلاپ، ناھىيە بازىرىنىڭ ئۇل ئەسلىھە قۇرۇلۇشى، بازار قۇرۇلۇشى، مۇلازىمەت قۇرۇلۇشى، سودا مەركىزى قۇرۇلۇشى ھەمدە كەپە ئۆي رايونىنى ئۆزگەرتىش، يوللارنى يورۇتۇش، گۈزەللەشتۈرۈش، يېشىللاشتۇرۇش قۇرۇلۇشى قاتارلىقلارنى كۈچەپ يولغا قويۇپ، ناھىيە بازىرىنىڭ جەلپكارلىقىنى ئۈزلۈكسىز يۇقىرى كۆتۈردى، جياڭشى ئۆلكىسىنىڭ 51 مىليون 134 مىڭ يۈەن ياردەم مەبلىغىنى قولغا كەلتۈرۈپ، «پامىر» يولى، «ئىناقلىق» يولى، «بەيشەن» يولى قاتارلىق 6 يول قۇرۇلۇشىنى تاماملاپ، ناھىيە بازىرىنىڭ ئىستېرېئولۇق قاتناش تورىنى شەكىللەندۈردى.
</S>
<S ID=53416>
تۈرلۈك كاپالەت خاراكتېرلىك تۇرالغۇ ئۆيدىن 12 مىڭ 935 يۈرۈشنى تاماملاپ، تۆۋەن كىرىملىك ئاھالىلەرنىڭ تۇرالغۇ قىيىنچىلىقىنى ھەل قىلىش بىلەن بىرگە، ناھىيە بازىرىدا تەبىئىي گازنىڭ ئومۇملىشىش نىسبىتىنى %95 كە، ئەخلەت بىر تەرەپ قىلىش نىسبىتىنى %100 كە يەتكۈزدى، 150 مو كۆلەمدىكى ئېكولوگىيە مەدەنىيەت باغچىسى، 1000 مو كۆلەمدىكى ئاقتۇ كۆلى نەم يەر باغچىسى قۇرۇلۇشىنى تاماملاپ، ئاممىغا ھەقسىز ئېچىۋەتتى، 43 مىليون يۈەندىن ئارتۇق مەبلەغ سېلىپ، ناھىيە بازىرىدىكى ئاساسلىق يول بۆلەكلىرى ۋە كوچىلارنى كۆكەرتىش، بوش يەرلەرگە ئوت-چۆپ تېرىش قۇرۇلۇشىنى يولغا قويۇپ، يېڭىدىن كۆكەرتىلگەن كۆلەمنى 500 مىڭ كىۋادرات مېتىرغا يەتكۈزدى، نۆۋەتتە ناھىيە بازىرى ئىچىدىكى كۆكەرتىلگەن كۆلەم 1 مىليون 850 مىڭ كىۋادرات مېتىرغا، باغچىلاشتۇرۇلغان كۆلەم 1 مىليون 600 مىڭ كىۋادرات مېتىرغا، ئاممىۋى كۆكەرتىلگەن كۆلەم 670 مىڭ كىۋادرات مېتىرغا يېتىپ، كىشى بېشىغا 13.4 كىۋادرات مېتىردىن توغرا كەلدى.
</S>
<S ID=53417>
2015-يىلى ئاقتۇ ناھىيە بازىرىنىڭ 1-، 2-دەرىجىلىك (ئەلا) ھاۋارايى كۈن سانى 278 كۈندىن كۆپرەككە يېتىپ، «مۇزتاغ باغرىدىكى نۇرلۇق مەرۋايىت» ــ ئاقتۇ ئېكولوگىيەلىك شەھەر-بازار بەرپا قىلىش قەدىمىنى تېزلەتتى.
</S>
</TEXT>
/BODY
/DOC