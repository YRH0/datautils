<DOC>
<DOCID>TIANSHAN.485168</DOCID>
<HEADER>
<CLASS>شىنجاڭ</CLASS>
<DATE>2016-01-05 12:28:05</DATE>
</HEADER>
<BODY>
<HEADLINE>
<S ID=546>
ئىگىلىك تىكلىگۈچىلەرنىڭ پىكىر ئالماشتۇرۇشى، ھەمكارلىشىشى، تەرەققىي قىلىشى ئۈچۈن تور مۇلازىمەت سۇپىسى ھازىرلاپ بېرىلدى
</S>
</HEADLINE>
<TEXT>
<S ID=547>
«شىنجاڭ يىپەك يولى ئىجادكارلار تور ئىتتىپاقى» قۇرۇلدى
</S>
<S ID=548>
  يۈەن لېي خەۋەر قىلىدۇ: 4 - يانۋار شىنجاڭ ئالاقە تورى ئۇچۇر ئىشخانىسى ئۆتكۈزگەن «تەرەققىيات ئوچۇق بولۇش، يېشىل تەرەققىي قىلىش، تەرەققىياتتىن ئورتاق بەھرىمەن بولۇش − شىنجاڭ يىپەك يولى ئىجادكارلار تور ئىتتىپاقى» پائالىيىتى جياڭشى پەن - تېخنىكا ئىنستىتۇتىدا باشلاندى.
</S>
<S ID=549>
بۇ ئىتتىپاق مەملىكىتىمىزنىڭ ھەر قايسى جايلىرىدىكى شىنجاڭلىق ئىستۇدېنتلارغا ئىگىلىك تىكلەش، يېڭىلىق يارىتىش سەھنىسى ھازىرلاپ بېرىپ، تېخىمۇ كۆپ شىنجاڭلىق ياشنى ئىلغار ئالاقە تور تېخنىكىسىدىن پايدىلىنىپ بايلىق يارىتىشقا رىغبەتلەندۈرۈپ، ئەقىل - پاراسەت سىڭدۈرۈلگەن، كەلگۈسىنى ئورتاق يارىتىدىغان سەھنە بەرپا قىلىش مەقسىتىدە قۇرۇلدى.
</S>
<S ID=550>
　　بۇ ئىتتىپاق تور دۇنياسىدىكى «كارۋان» − «يېڭى يىپەك يولىدىكى ئىجادكارلار كارۋىنى» ئاساسىدا قۇرۇلغان.
</S>
<S ID=551>
جياڭشى پەن - تېخنىكا ئىنستىتۇتىنىڭ 2 - يىللىق ئوقۇغۇچىسى مىرئادىل مەمەتئابلا قۇرغان بۇ ئىجادكارلار، ئىگىلىك تىكلىگۈچىلەر كوللېكتىپىغا بىر يىلغا يەتمىگەن ۋاقىتتا فۇدەن ئۇنىۋېرسىتېتى، مەركىزىي مىللەتلەر ئۇنىۋېرسىتېتى قاتارلىق ئالىي مەكتەپلەردىكى 150تىن كۆپرەك مۇنەۋۋەر شىنجاڭلىق ئىجادكار ئوقۇغۇچى قاتناشتى.
</S>
<S ID=552>
ئۇلار بېيجىڭ، شاڭخەي، گۇاڭجۇ قاتارلىق جايلاردا 47 تارماق پونكىت تەسىس قىلىپ، يۈزدىن ئارتۇق شىركەت ۋە دۇكانغا ئىگە بولدى.
</S>
<S ID=553>
   پائالىيەتنى باشلاش مۇراسىمىدا، «يېڭى يىپەك يولى ئىجادكارلار كارۋىنى»نىڭ بېيجىڭ، شاڭخەي، ۋۇخەن، چاڭچۈن قاتارلىق جايلاردىكى ئون تارماق پونكىتىدىن كەلگەن ۋەكىللەر ۋە جياڭشى پەن - تېخنىكا ئىنستىتۇتىدىن كەلگەن 500دىن ئارتۇق ئوقۇتقۇچى، ئوقۇغۇچىلار ۋەكىلى ئىجادكارلارنىڭ ئىگىلىك تىكلەش، ئۆسۈپ يېتىلىش ھېكايىسىدىن بەھرىمەن بولدى.
</S>
<S ID=554>
ئىجادكارلارنىڭ ھەقىقىي، جانلىق بايانلىرى تاماشىبىنلارنىڭ قىزغىن ئالقىشىغا ئېرىشتى.
</S>
<S ID=555>
　　فۇجيەنلىك ياش سودىگەر خۇاڭ چاڭخۇي تورنىڭ كۈچىگە تايىنىپ، شىنجاڭدىكى دېھقان - چارۋىچىلارنىڭ بېيىش يولىغا مېڭىشىغا تۈرتكە بولۇپ، لوپنۇر ناھىيەسىنىڭ داشى كەنتىنى غەربتىكى «تاۋباۋ 1 - كەنتى» قىلىپ قۇرۇپ چىقىشنى ئۈمىد قىلدى؛ 20 - ئەسىرنىڭ 90 - يىللىرىدا تۇغۇلغان ياش نەقىش لايىھەلىگۈچى ئابدۇرىشىت ئابدۇرېھىم ئەتلەستىكى گۈل نەقىشلىرىنى قايتا رەتلەپ ھەم ئۇنىڭغا زامانىۋى ئامىللارنى قوشۇپ، ئەنئەنىۋى سانائەتنى دۇنيا سەھنىسىگە يۈزلەندۈرمەكچى بولدى...
</S>
<S ID=556>
شىنجاڭدىن كەلگەن مۇنەۋۋەر ئىجادكارلار ۋەكىللىرىمۇ بۇ جايدا جەم بولۇپ، شىنجاڭنىڭ كۈندىن - كۈنگە زورىيىۋاتقان يېڭىلىق يارىتىش كۈچىنى نامايان قىلدى.
</S>
<S ID=557>
　　تونۇشتۇرۇلۇشىچە، «شىنجاڭ يىپەك يولى ئىجادكارلار تور ئىتتىپاقى» شىنجاڭدىكى «يېڭى يىپەك يولى ئىجادكارلار كارۋىنى»، «شىنجاڭ يېڭى يىپەك يولى ئىجادكارلار بوشلۇقى»، «قەشقەر ئىجادكارلار بوشلۇقى» قاتارلىق 255 ئۆمەكنى قوبۇل قىلغان.
</S>
<S ID=558>
جياڭشىدىكى جياڭشى پەن - تېخنىكا ئىنستىتۇتى ئىجادكارلار بوشلۇقى قاتارلىق 20 ئىنستىتۇتنىڭ ئىجادكارلار ئۆمىكى، بېيجىڭ «چېكۇ» قەھۋەسى قاتارلىق ئىچكىرى ئۆلكە، شەھەرلەردىكى بەش ئىجادكارلار بوشلۇقى ۋە 30 كۆپەيتىش بازىسى تۇنجى تۈركۈمدە بۇ ئىتتىپاققا جەلپ قىلىنغان.
</S>
<S ID=559>
‏
</S>
</TEXT>
/BODY
/DOC