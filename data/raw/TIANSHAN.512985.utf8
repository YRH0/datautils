<DOC>
<DOCID>TIANSHAN.512985</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-03-25 20:50:30</DATE>
</HEADER>
<BODY>
<HEADLINE>
<S ID=22122>
ئىناۋەتلىك كارتا قەرزىنى قايتۇرۇشتىكى ئەپچىل ئۇسۇللار
</S>
</HEADLINE>
<TEXT>
<S ID=22123>
مۇھەممەد تۇراپ
</S>
<S ID=22124>
   ئىستېمالچىلار ئىناۋەتلىك كارتا ئىشلىتىپ ئىستېمال قىلغاندىن كېيىن، بانكا بەلگىلىگەن ئۆسۈم كەچۈرۈم قىلىش قەرەلى ئىچىدە پۇلنى ئىناۋەتلىك كارتىغا قايتۇرۇپ، ناچار ئىناۋەت خاتىرىسى شەكىللىنىشتىن ساقلىنىش كېرەك.
</S>
<S ID=22125>
   ئامانەت كارتىسىدىن ئاپتوماتىك پۇل تۇتۇپ قېلىش
</S>
<S ID=22126>
   ئىناۋەتلىك كارتا تارقاتقان نۇرغۇن بانكا ئاپتوماتىك پۇل تۇتۇش كەسپىنى يولغا قويغان. ئەگەر سىزدە مۇشۇ بانكىنىڭ ئامانەت كارتىسى بولسىلا، ئاپتوماتىك پۇل تۇتۇپ قېلىش كەسپىنى ئاچسىڭىز، ئىناۋەتلىك كارتىدىن ئىستېمال قىلغان پۇلنىڭ قەرەلى توشقان ھامان ئامانەت كارتىسىدىن پۇل ئاپتوماتىك تۇتۇپ قېلىنىپ، ئىناۋەتلىك كارتىغا قايتۇرۇلىدۇ.
</S>
<S ID=22127>
بۇنىڭ ئالدىنقى شەرتى ئامانەت كارتىسىدا چوقۇم يېتەرلىك پۇل بولۇشى كېرەك، ئەگەر ئامانەت كارتىسىدىكى پۇل يېتىشمىسە، بۇ ئىستېمالچىنىڭ قەرزنى ئۆز قەرەلىدە قايتۇرمىغان خاتىرىسى شەكىللىنىپ ئاۋارىچىلىك كېلىپ چىقىدۇ.
</S>
<S ID=22128>
   تور بانكىسىدىن مېمورىيال قىلىپ قەرز قايتۇرۇش
</S>
<S ID=22129>
   ئىناۋەتلىك كارتىدىكى قەرزنى تور بانكىسى ئارقىلىق تۆلىسىمۇ بولىدۇ. تور بانكىسى يەنە بانكا ئاتلاپ ئىناۋەتلىك كارتىغا پۇل قايتۇرۇش كەسپىنىمۇ قوللايدۇ.
</S>
<S ID=22130>
تور بانكىسى ئارقىلىق قەرز قايتۇرغاندا، شەخسىي كومپيۇتېردا مەشغۇلات قىلىشى، ھەر قېتىملىق مەشغۇلاتتىن كېيىن تور ئادرېسىنى يۇيۇۋېتىشى، بەك ئاددىي مەخپىي نومۇرنى ئىشلەتمەسلىكى كېرەك.
</S>
<S ID=22131>
ئەگەر مەخپىي نومۇر ئاشكارىلىنىپ كەتسە، ھېسابات نومۇرى ئوغرىلىنىش خەۋپى كۆرۈلىدۇ. بانكا ئاتلاپ ئىناۋەتلىك كارتىغا پۇل قايتۇرۇش كەسپىدە بانكىلارنىڭ ئىچكى قىسمىدىكى سىستېمىدا پەرق بولغانلىقتىن، پۇل شۇ كۈنى ئىناۋەتلىك كارتىغا يېتىپ بارماي ئىككىنچى كۈنى يېتىپ بارىدۇ.
</S>
<S ID=22132>
ئەگەر دەم ئېلىش كۈنىگە توغرا كەلسە كېچىكتۈرۈلىدۇ، شۇڭا پۇل قايتۇرۇشتا ۋاقىتنى مۇددەتتىن بۇرۇن ھېسابلاش كېرەك.
</S>
<S ID=22133>
   يان تېلېفون بانكىسى ئارقىلىق قەرز قايتۇرۇش
</S>
<S ID=22134>
   يان تېلېفون بانكىسىدا ئىناۋەتلىك كارتىغا قەرز قايتۇرۇش ئۇسۇلى نۆۋەتتە ياشلار ئەڭ كۆپ قوللىنىدىغان ئۇسۇل. يان تېلېفونغا بانكىنىڭ ئابۇنىچىلار تېرمىنالىنى قاچىلىسا، مەيلى قاچان ۋە قەيەردە بولسۇن، يان تېلېفون بانكىسى ئارقىلىق ئىناۋەتلىك كارتىنىڭ قەرزىنى قايتۇرۇش مەقسىتىگە يەتكىلى بولىدۇ.
</S>
<S ID=22135>
   پۇل تۆلەش گۆھىرى ئارقىلىق قەرز قايتۇرۇش
</S>
<S ID=22136>
   پۇل تۆلەش گۆھىرىدىن پۇل چىقىم قىلىش توردا مال سېتىۋېلىشقا ئامراق كىشىلەرگە ناھايىتى تونۇش، نۇرغۇن كىشى بۇنداق ئەپلىك پۇل قايتۇرۇش ئۇسۇلىغا ئادەتلەنگەن بولۇپ، پۇل تۆلەش گۆھىرى ئارقىلىق ئىناۋەتلىك كارتىنىڭ قەرزىنى قايتۇرۇش ئۇلارنىڭ ئالدىن تاللىشى بولۇپ قالدى.
</S>
<S ID=22137>
   ئۈندىدار بانكىسى ئارقىلىق قەرز قايتۇرۇش
</S>
<S ID=22138>
   ئۈندىدار بانكىسىدا ئىناۋەتلىك كارتىغا بىۋاسىتە پۇل قايتۇرغاندا رەسمىيەت ھەققى ئېلىنمايدۇ، بىر كىشىلىك ۋە كۈندىلىك چىقىم قىلىنىدىغان چەكلىمە سومما 20 مىڭ يۈەن، ئايلىق چىقىم قىلىنىدىغان چەكلىمە سومما 50 مىڭ يۈەن بولىدۇ.
</S>
<S ID=22139>
   ئاپتو بانكا ئارقىلىق ئىناۋەتلىك كارتىنىڭ قەرزىنى قايتۇرۇش
</S>
<S ID=22140>
   ئاپتو بانكىدا باشقا بانكىنىڭ دېبېت كارتىسىنى ئىشلىتىپ ئىناۋەتلىك كارتىغا پۇلنى مېمورىيال قىلغاندا، مېمورىيال قىلىش سوممىسى 100 نىڭ پۈتۈن سان ھەسسىسى بويىچە بولىدۇ.
</S>
<S ID=22141>
سودىنىڭ بىر كىشىلىك چەكلىمە سوممىسى مېمورىيال قىلىدىغان بانكىنىڭ ئاپتو بانكىسىدا نەق پۇل ئېلىش سودىسىنىڭ چەكلىمە سومما ئۆلچىمى بىلەن ئوخشاش بولىدۇ.
</S>
<S ID=22142>
كۈندىلىك ئەڭ يۇقىرى سومما 20 مىڭ يۈەندىن ئېشىپ كەتمەيدۇ. رەسمىيەت ھەققى پۇل ئاغدۇرۇلىدىغان كارتىدىن تۇتۇپ قېلىنىدۇ.
</S>
</TEXT>
/BODY
/DOC