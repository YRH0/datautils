<DOC>
<DOCID>TIANSHAN.567945</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-11-28 12:48:14</DATE>
</HEADER>
<BODY>
<HEADLINE>
<S ID=61831>
ھويلا - ئاران ئىگىلىكى يوپۇغا دېھقانلىرىنىڭ بەخت تۇيغۇسىنى ئاشۇردى
</S>
</HEADLINE>
<TEXT>
<S ID=61832>
سادىق ئىمىر
</S>
<S ID=61833>
 ‹‹نامراتلىقتىن قۇتۇلدۇرۇش جېڭىدە غەلىبە قازىنىشنىڭ ئاچقۇچى نامراتلارنى دەل جايىدا يۆلەشتە، نامراتلارنى دەل جايىدا يۆلەشنىڭ ئۈنۈملۈك يولى دېھقان ئائىلىلىرىنىڭ ئۇنىۋېرسال كىرىمىنى ئاشۇرۇشتا›› دېگەن بۇ تەرەققىيات تەسەۋۋۇرى يېقىنقى يىللاردىن بۇيان يوپۇغا دېھقانلىرىنى نەپكە ئېرىشتۈرۈۋاتقان، بەخت تۇيغۇسىنى ئاشۇرۇۋاتقان ئۈنۈملۈك يول بولۇپ قالدى.
</S>
<S ID=61834>
 بۇ ناھىيە بۇ يىل دېھقانلارنىڭ ھويلا – ئاران ئىگىلىكى ئاساس قىلىنغان ئۇنىۋېرسال كىرىمىنى ئاشۇرۇشنىڭ تۆت تۈرلۈك چارە – تەدبىرىنى يولغا قويدى.
</S>
<S ID=61835>
نۇقتىلىق نامرات يېزا، كەنتلەردە ھويلا – ئاران ئىگىلىكىنى راۋاجلاندۇرۇش تۈرىنى يولغا قويۇپ، دېھقانلارنى ئەمىن تاپقۇزۇپ خەلقنى بېيىتىش قۇرۇلۇشىغا بىرلەشتۈرۈپ، ئۆيلەرنى تۇرمۇش رايونى، تېرىقچىلىق رايونى، باقمىچىلىق رايونىغا ئايرىپ سېلىپ، ئۆيلەرنىڭ ئالدى – كەينىدىكى بوش يەرلەرنى رەتلەپ، ھويلا – ئارانلاردىكى تېرىقچىلىق، خاس باغ – ئورمانچىلىق كۆلىمىنى كېڭەيتىپ، ھويلا – ئارانلاردا كۆكتات تېرىشقا، چىلانلىق، ئەنجۈرلۈك، ئۈزۈملۈك باغ بىنا قىلىپ خاس باغ – ئورمانچىلىق بىلەن شۇغۇللىنىشقا يېتەكلەپ، دېھقانلارنىڭ كۆكتات، مېۋە بىلەن ئۆز – ئۆزىنى تەمىنلەش ۋە كىرىم قىلىش ئىقتىدارىنى ئاشۇردى؛ قوتانلارنى ئۆزگەرتىپ سېلىش ۋە چارۋا ماللارنى ئىلمىي بېقىشقا يېتەكلەپ، چارۋىچىلىقنىڭ ئىقتىسادىي ئۈنۈمىنى ئاشۇردى.
</S>
<S ID=61836>
سىيەك يېزىسىدىكى 671 ئائىلە ھويلا – ئاران ئىگىلىكى بىلەن شۇغۇللىنىپ، ئۆيلەرنىڭ ئالدى – كەينىدىكى تاشلاندۇق يەرلەر، ھويلا – ئارانلاردىكى بوش يەرلەرنى رەتلەپ، 500 مو يەرگە كۆكتات تېرىدى، 525 ئائىلىلىك ھويلىسىغا ئۆلچەملىك قوتان سېلىپ كالا – قوي بوردىدى.
</S>
<S ID=61837>
 ــ ھۆكۈمەتنىڭ ئەمىن تاپقۇزۇپ خەلقنى بېيىتىش قۇرۇلۇشى تولۇقلىمىسى ۋە ھويلا – ئاران ئىگىلىكىنى راۋاجلاندۇرۇش ياردەم پۇلى بولمىغان بولسا، يەنە ئون يىلدىمۇ بۇنداق ئازادە، چىرايلىق ئۆينى سالالمايتتۇق، ــ دېدى سىيەك يېزىسىنىڭ يانتاقلىق كەنتىدىكى مەخمۇت تۇرادىن.
</S>
<S ID=61838>
 مەخمۇت تۇرادىننىڭ دېيىشىچە، ئۇنىڭ ئائىلىسىدە ئۈچ جان بولۇپ، بۇلتۇر ھۆكۈمەتنىڭ ئەمىن تاپقۇزۇپ خەلقنى بېيىتىش قۇرۇلۇشى تولۇقلىمىسىنىڭ ياردىمىدە 60 كىۋادرات مېتىرلىق ئۆي سېلىپ كۆچۈپ كىرىپتۇ.
</S>
<S ID=61839>
بۇ يىل ھويلا – ئاراننى ئۆزگەرتىش، قوتان قۇرۇلۇشى ئۈچۈن بېرىلگەن 11 مىڭ يۈەن ياردەم پۇلى بىلەن ھويلىسىنى قاتتىقلاشتۇرۇپ، ئۆلچەملىك قوتان ساپتۇ، ئىشىكى ئالدىغا باراڭ چىقىرىپتۇ، ئۆيىنىڭ كەينىدىكى بوش يەرنى تۈزلەپ، كۆكتات تېرىپتۇ.
</S>
<S ID=61840>
 مەخمۇت تۇرادىن مۇنداق دېدى: ئىلگىرى ئائىلىمىزنىڭ قالدۇق يېرىگە ئاز – تولا كۆكتات تېرىيتتۇق، كۆكتاتنىڭ تۈرىمۇ كۆپ ئەمەس ئىدى، باشقا كۆكتاتلارنى ئاساسەن سېتىۋالاتتۇق؛ ئەمىن تاپقۇزۇپ خەلقنى بېيىتىش ئۆيىگە كۆچۈپ كىرگەندىن كېيىن، بولۇپمۇ بۇ يىل ھويلا – ئاران ئىگىلىكىنى راۋاجلاندۇرغاندىن بۇيان، ھويلىمىزنىڭ تېرىقچىلىق يېرى ۋە ھويلىمىزنىڭ ئارقىسىدىكى تاشلاندۇق يەرگە كۆكتات تېرىپ، كۆكتات بىلەن ئۆزىمىزنى تەمىنلەپلا قالماي، ئاز – تولا سېتىپ پۇل قىلدۇق؛ ئەتىيازدا پارنىكقا شوخلا، مۇچ، پېدىگەن، تاسما پۇرچاق، تۇرۇپ تېرىپ، 8 – ئاينىڭ بېشىغىچە ئۆزىمىز يېدۇق، قولۇم – قوشنىلارغا بەردۇق، ئانچە – مۇنچە ساتتۇق؛ 8 – ئاينىڭ ئوتتۇرىسىدا ئۇنىڭ ئورنىغا كۈزلۈك يېسسىۋېلەك، چامغۇر تېرىدۇق؛ ھويلامغا سېلىنغان ئۆلچەملىك قوتاندا دادام بەرگەن ئۈچ قويغا بازاردىن ئالغان ئىككى قوينى قوشۇپ بېقىۋاتىمەن؛ ئەمىن تاپقۇزۇپ خەلقنى بېيىتىش قۇرۇلۇشى بىلەن بىرلەشتۈرۈپ قانات يايدۇرۇلغان ھويلا – ئاراننى ئۆزگەرتىش قۇرۇلۇشى ۋە ھويلا – ئاران ئىگىلىكىنى راۋاجلاندۇرۇش سىياسىتىنىڭ تۈرتكىسىدە ئۆيىمىز يېڭىلاندى، ئۆيىمىزنىڭ ئالدى – كەينى، ھويلىمىز رەتلەندى، پاكىز، رەتلىك، ئازادە تۇرمۇش مۇھىتى يارىتىلدى، ئىگىلىكىمىزمۇ گۈللەندى، كىرىمىمىزمۇ كۆپەيدى؛ ئەمىن ئۆي، ھويلا – ئاران ئىگىلىكىنىڭ پايدىسىنى يالغۇز بىزنىڭ ئائىلىلا ئەمەس، كەنتىمىزدىكى كۆپ سانلىق دېھقانلار كۆردى؛ ئىشىنىمىزكى، مۇشۇ تەرەققىيات سۈرئىتىدە ماڭساق، كەنتىمىز، يېزىمىز، ناھىيەمىز بويىچە ھاللىق سەۋىيەگە ئۇزاققا قالماي يېتەلەيمىز.
</S>
</TEXT>
/BODY
/DOC