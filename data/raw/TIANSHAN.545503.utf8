<DOC>
<DOCID>TIANSHAN.545503</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-08-31 11:46:39</DATE>
</HEADER>
<BODY>
<HEADLINE>
<S ID=44334>
چىن مۇھەببەت، چوڭقۇر ئىشەنچ
</S>
</HEADLINE>
<TEXT>
<S ID=44335>
   ئاپتونوم رايون بويىچە ‹‹مىللەتلەر ئىتتىپاقلىقى – تەرەققىياتىدىكى ئىلغار شەخس›› ئابدۇياسىن مەتتوختى توغرىسىدا
</S>
<S ID=44336>
    ئاينۇر ئابلىمىت
</S>
<S ID=44337>
    -جېنىم ئۇكىلىرىم، رەھمەت سىلەرگە!
</S>
<S ID=44338>
بۇ ياخشىلىقىڭلار مەندىن يانمىسا، ئوغلۇمدىن يانار...
</S>
<S ID=44339>
    ئاتا ئۆزىنى يوقلاپ كەلگەنلەرنىڭ كۈتۈلمىگەن تەلىپىدىن خۇش بولۇپ، ئۇلارغا يېنىش – يېنىشلاپ رەھمەت ئېيتاتتى، ئۇنىڭ ساقال، قورۇق باسقان چىرايىدىكى نۇرسىز كۆزلىرىدىن ياش توختىماي تۆكۈلەتتى.
</S>
<S ID=44340>
    -سەنسېڭ ئاكا، كۆڭلۈڭنى بۇزما، بۇنداق كۆز يېشى قىلساڭ، بىزمۇ بىئارام بولىدىكەنمىز،- دېدى ئابدۇياسىن مەتتوختى ئۇنىڭغا تەسەللى بېرىپ.
</S>
<S ID=44341>
    ئاتىنىڭ يىغىسى ھېچ توختايدىغاندەك ئەمەس ئىدى، ئۇ ئىچ – ئىچىدىن ئۆرتىنىپ، ئانا كېيىك بوزلىغاندەك بۇقۇلداپ يىغلايتتى.
</S>
<S ID=44342>
ئابدۇياسىن دادىسىغا تەلمۈرۈپ يىغلامسىراپ تۇرغان بالىنىڭ يېنىغا كېلىپ ئولتۇرۇپ، بالىنىڭ قاسماق بېسىپ كەتكەن ئۈستىبېشىنى مېھرىبانلىق بىلەن تۈزەشتۈرگەچ، ئۇنى گەپكە سالدى:
</S>
<S ID=44343>
    -لىن خۇشەن ئوغلۇم، نەچچە ياشقا كىردىڭ؟
</S>
<S ID=44344>
    -سەككىز ياشقا.
</S>
<S ID=44345>
    -مەكتەپتە ئوقۇغۇڭ بارمۇ؟
</S>
<S ID=44346>
    -ھەئە، دوستلىرىمنىڭ ھەممىسى مەكتەپكە كەتتى، مېنى مەكتەپكە ئاپىرىپ قويىدىغان ئادەم يوق شۇ،- دېدى بالا ئۈمىدسىز كۆزلىرىنى ئۇنىڭدىن ئېلىپ قېچىپ.
</S>
<S ID=44347>
    ئابدۇياسىننىڭ خوتۇنى باھارگۈل بىردە كارىۋاتتا ئىڭراپ ياتقان بىتەلەي ئاتىغا، بىردە ناتونۇش كىشىلەردىن قورقۇمسىراپ، ئۆينىڭ بۇلۇڭىغا بېرىۋالغان لىن سەنسېڭنىڭ نېرۋىسى ئاجىز خوتۇنى بىلەن قىزىغا، بىردە بەختسىز بالىغا قاراپ ئانىلىق قەلبى ئۆرتەندى – دە، ئاستا بالىنىڭ يېنىغا كېلىپ:
</S>
<S ID=44348>
    -يۈرە بالام، نەرسە – كېرەكلىرىڭنى يىغىشتۇرغىن، بىزنىڭ ئۆيگە كېتەيلى، سېنى بىز مەكتەپكە ئاپىرايلى،- دېدى بويۇن قىسىپ، قورۇنۇپ تۇرغان بالىنى ئېلىپ مېڭىشقا تەمشىلىپ.
</S>
<S ID=44349>
    بۇ ئىش بۇنىڭدىن ئۈچ يىل بۇرۇن چىرا ناھىيەسىنىڭ چىرا يېزا تۆۋەن توغراق كەنتىدىكى لىن سەنسېڭنىڭ ئۆيىدە يۈز بەرگەنىدى.
</S>
<S ID=44350>
    2013 – يىلى ئىيۇن ئېيىنىڭ پىژغىرىم ئىسسىق كۈنلىرىنىڭ بىرىدە، چىرا ناھىيەسىنىڭ چىرا يېزا توغراقئېغىل كەنتىدە ئېچىلىش ئالدىدا تۇرغان ‹‹راھەتباغ›› سەھرا ئارامگاھىدا تەرلەپ پىشىپ ئىشلەۋاتقان ئابدۇياسىن مەتتوختى خوتۇنى باھارگۈلدىن تۆۋەن توغراق كەنتىدىكى ئاكا ئاغىنىسى لىن سەنسېڭنىڭ قاتناش ۋەقەسىگە ئۇچراپ ئېغىر يارىلىنىپ پالەچ بولۇپ قالغانلىقىنى ئاڭلاپ، قىلىۋاتقان ئىشنى قويۇپ باھارگۈلنى باشلاپ ئالدىراپ – تېنەپ ئۇنى يوقلاشقا ماڭدى.
</S>
<S ID=44351>
ئۇلار دەرۋازىسى ئوچۇق ۋەيرانە قورۇغا كىرىپ، قالايمىقانچىلىقتا پۇت قويغۇدەك جايمۇ يوق قاراڭغۇ ئۆيدىكى كارىۋاتتا بېشىنى مىدىرلىتىشقا ئارانلا قۇربى يېتىدىغان لىن سەنسېڭ بىلەن ئەھۋاللىشىپ، ئۇ ئورۇن تۇتۇپ يېتىپ قالغان بىر ئايدىن بۇيان، ئۆيىنىڭ پۈتۈنلەي تاشلىنىپ قالغانلىقى، ھەتتا ئوغلىنى مەكتەپكە ئاپىرىپ – ئەكىلىدىغان ئادەم يوق، ئوقۇشتىن توختاپ قالغانلىقىنى ئۇقتى.
</S>
<S ID=44352>
    بىر تەرەپتىن، نېرۋىسى ئاجىز خوتۇنى بىلەن قىزىنىڭ ھالىدىن خەۋەر ئېلىپ، بىر تەرەپتىن، ئوغلىنى ئۆيىدىن 12 كىلومېتىر يىراقلىقتىكى مەكتەپكە كۈندە ئاپىرىپ – ئەكىلىپ، ھېلى ئېتىزغا، ھېلى قازان بېشىغا چېپىپ، كەچ كىرگەندە ‹‹ئۇھ›› دېگۈدەك ھالى قالمايدىغان بۇ بىتەلەي ئاتىنىڭ 2013 – يىلى ماي ئېيىنىڭ بىر كۈنى قاتناش ۋەقەسىگە ئۇچراپ، بەل ئومۇرتقىسى زەخىملىنىپ پالەچ بولۇپ قېلىشى بىلەن، بۇ ئائىلىنىڭ ئىشلىرىمۇ ‹‹پالەچ›› ھالغا چۈشۈپ قالغانىدى.
</S>
<S ID=44353>
    ئابدۇياسىن ئەر – خوتۇن ئىككىيلەن بۇ ئائىلىنىڭ بىردىنبىر ئۈمىدى بولغان سەككىز ياشلىق لىن خۇشەننىڭ بالىلىقىنىڭ بۇنداق ناچار مۇھىتتا نابۇت بولۇپ كېتىشىدىن ئەنسىرەپ، لىن سەنسېڭغا ئوغلىنى ئۆيىگە ئېلىپ كېتىپ ئوقۇتۇش تەكلىپىنى بېرىۋېدى، لىن سەنسېڭ بۇ تەكلىپنى رازىمەنلىك بىلەن قوبۇل قىلىپ، ئوغلىنى شۇ كۈنىلا ئابدۇياسىنغا قوشۇپ قويدى.
</S>
<S ID=44354>
    ئۇلار لىن خۇشەننى ئۆيىگە قايتۇرۇپ كېلىپ، ئەتىسىلا مەكتەپكە ئاپىرىپ بەردى ھەم ياخشى يېگۈزۈپ، پاكىز كىيگۈزۈپ، بالىغا ئائىلە ئىللىقلىقىنى ھېس قىلدۇردى.
</S>
<S ID=44355>
    ئابدۇياسىن بىلەن باھارگۈل لىن خۇشەنگە ‹‹ئوسمانجان›› دەپ ئىسىم قويۇپ قويدى.
</S>
<S ID=44356>
ئۇلار ‹‹ئوسمانجان››نىڭ ئوزۇقلۇق يېتىشمەسلىك سەۋەبلىك، تەڭ قۇراملىق بالىلاردىن خېلىلا ۋىجىك ئىكەنلىكىنى بايقاپ، ئۇنى دوختۇرغا كۆرسىتىپ، ئۇنىڭغا ئوزۇقلۇق تولۇقلايدىغان دورىلارنى ئېلىپ بەردى، باھارگۈل ئۇنى قۇۋۋەتلىك يېگۈزۈپ، ئۆز ئوغلى بىلەن ئوخشاش كىيىندۈرۈپ پەپىلەپ باقتى.
</S>
<S ID=44357>
ئوغلى ئارمانجان ئۆزىدىن ئىككى ياش چوڭ خەنزۇ ئاكىسى ‹‹ئوسمانجان›› بىلەن بىللە يېتىپ – قوپۇپ، بىللە ئويناپ، ئامراق ئاكا – ئۇكىلاردىن بولۇپ قالدى.
</S>
<S ID=44358>
    ئابدۇياسىن ‹‹ئوسمانجان››نى ئۆيىگە ئېلىپ كەلگەندىن بېرى، كۈندۈزلىرى تىرىكچىلىك غېمىدە چېپىپ يۈرۈپ ئانچە ئېسىگە كەلمىگىنى بىلەن، كەچ كىرىپ بېشى ياستۇققا تەگكەن ھامان، ئورۇن تۇتۇپ يېتىپ قالغان ئاكا ئاغىنىسى لىن سەنسېڭنىڭ نېرۋىسى ئاجىز ئىككىيلەن بىلەن قالغانلىقى ئېسىگە كېلىۋېلىپ، بىئارام بولاتتى.
</S>
<S ID=44359>
ئۇ ‹‹ئوسمانجان››نى ھەر ھەپتىنىڭ ئاخىرىدا ئۆز ئۆيىگە ئاپىرىپ قويۇپ، يەكشەنبە كەچتە قايتۇرۇپ كەلگىچە، لىن سەنسېڭ ئائىلىسىدىكىلەرگە كېرەكلىك تۇرمۇش بۇيۇملىرى ۋە بىر ھەپتىلىك يېمەكلىكلىرىنى ئالغاچ بېرىپ، ئۆزىگە تەسەللى تاپاتتى.
</S>
<S ID=44360>
شۇنداق كۈنلەرنىڭ بىرىدە، خوتۇنى باھارگۈلنىڭ كەچلىك تاماق ئۈچۈن بېلىق پىشۇرغىنىنى كۆرۈپ، تۇرۇپلا دوستى لىن سەنسېڭغا قىسىنىپ قالدى.
</S>
<S ID=44361>
    -‹‹ئوسمانجان››كېلە بالام،- دېدى ئابدۇياسىن تاماق يەپ بولغان ئوغلىنى چاقىرىپ، ماۋۇ قاچىدىكى بېلىقلارنى دەرھال ئۆيۈڭگە ئاپىرىپ، داداڭغا يېگۈزۈپ قوي، كەچ قالما، ئەتە يەنە مەكتەپكە بارىسەن...
</S>
<S ID=44362>
    ‹‹ئوسمانجان›› كېتىپ، ئالاھازەل يېرىم سائەتلەردىن كېيىن، ئۆينىڭ تېلېفونى ئەنسىز جىرىڭلىدى.
</S>
<S ID=44363>
    -ۋەي!
</S>
<S ID=44364>
    -دادام كارىۋاتتىن يىقىلىپ چۈشۈپتۇ، ئۆرۈپ قويۇشقا كۈچۈم يەتمەيۋاتىدۇ... ھۈ... ھۈ... ھۈ...
</S>
<S ID=44365>
    -يىغلىما بالام، ھازىرلا بارىمەن.
</S>
<S ID=44366>
    ئابدۇياسىن تېلېفوننى قويۇپلا ئىككى كىلومېتىر نېرىدىكى تۆۋەن توغراق كەنتىگە چاپتى.
</S>
<S ID=44367>
    ئەسلىدە لىن سەنسېڭنىڭ خوتۇنى بىلەن قىزى ناشتىدىن كېيىنلا ئۆيدىن چىقىپ كېتىپ، چۈشتىن كېيىنمۇ قايتىپ كىرمىگەن، چۈشتە قورسىقى ئېچىپ كەتكەن لىن سەنسېڭ كارىۋاتنىڭ يېنىدىكى تەكچىدىكى ناننى ئالىمەن دەپ سوزۇلۇپ يۈرۈپ، كارىۋاتتىن يىقىلىپ چۈشۈپ، شۇ تەرىقىدە ياتقىنىغا ئالاھازەل بەش – ئالتە سائەت بولغانىدى.
</S>
<S ID=44368>
    شۇ ئىشتىن كېيىن ئابدۇياسىننىڭ ئارامى تېخىمۇ بۇزۇلدى، ئۇنىڭ كۆز ئالدىغا لىن سەنسېڭنىڭ ئاچ – توق قالغان، يىقىلىپ ئاغزى – بۇرنى قانغا بويالغان، موھتاجلىقنىڭ دەردىدە قىينىلىۋاتقان ھالىتى كېلىۋېلىپ يۈرىكى ئۆرتەندى.
</S>
<S ID=44369>
شۇنىڭ بىلەن لىن سەنسېڭغا كۈندە ئىككى ۋاق تاماق توشۇدى، ئۆيىدىكى كەم – كۈتىلىرىنى تولۇقلىدى، ئېتىز ئىشلىرىنى قىلىپ بېرىپ، ئۇنىڭ ئائىلە ئىشلىرىنى پۈتۈنلەي كۆتۈرە ئېلىۋالدى...
</S>
<S ID=44370>
    كۈنلەر شۇ تەرىقىدە ئۆتتى. ئابدۇياسىن ئوغلى ئارمانجان ئوقۇش يېشىغا توشقاندا، ‹‹ئوسمانجان››نىڭ ئوقۇشىنى كۆزدە تۇتۇپ، ئارمانجاننىمۇ خەنزۇچە مەكتەپكە بېرىپ، ئىككىسىنى ئون كىلومېتىر يىراقلىقتىكى مەكتەپكە تەڭ توشۇيدىغان بولدى.
</S>
<S ID=44371>
    ھەش – پەش دېگۈچە ئارىدىن ئۈچ يىل ئۆتتى.
</S>
<S ID=44372>
لىن سەنسېڭ ھازىرقىدەك چاقلىق ئورۇندۇقتا ئولتۇرغىدەك بولغۇچە، ئابدۇياسىن يىراق – يېقىندىكى دوختۇرخانىلارغا كۆپ قاترىدى، ھەر قېتىم لىن سەنسېڭنى يۈدۈپ دوختۇرخانىغا كىرگىنىدە، بەزىلەر ‹‹خەنزۇ يولداشنى سوقۇپ قويۇپ، بۇ يىگىتنى تازىمۇ نەس بېسىپتۇ – دە›› دېيىشسە، بەزىلەر ئابدۇياسىننىڭ ئۇنىڭغا بىر تۇغقان قېرىندىشىدەك كۆيۈنۈۋاتقانلىقىغا ھەيران قېلىپ قارىشىپ قالاتتى.
</S>
<S ID=44373>
چوڭ – كىچىك دوختۇرخانىلارنىڭ ھەممىسىدە ‹‹ئومۇرتقا يۇلۇننى بېسىۋالغان›› دەپ دىياگنوز قويۇلۇپ، دوختۇرلار ‹‹دورا، ئوكۇل ئىشلەتكەندىن كۆرە، ئوبدان كۈتۈنسە ياخشىلىنىش ئېھتىمالى بار›› دەپ تەكلىپ بېرەتتى.
</S>
<S ID=44374>
يامان يېرى لىن سەنسېڭنىڭ ئائىلىسىدە ئۇنى كۈتكۈدەك ئادەم يوق ئىدى، ئەمما مۇشۇنداق كېتىۋەرسە، ئۇنىڭ سالامەتلىكى تېخىمۇ ئېغىرلاپ كېتىشى ئېنىق ئىدى.
</S>
<S ID=44375>
ئابدۇياسىن خوتۇنى ۋە قېرىنداشلىرى بىلەن مەسلىھەتلىشىپ، 30 مىڭ يۈەن غەملەپ، ئۇنى ئۆز ئۆيىگە ئەكىلىۋېلىپ، قەرەللىك سالامەتلىكىنى ئەسلىگە كەلتۈرۈش مەشىقى ئىشلىتىپ، بىر مەزگىل داۋالاپ بېقىشقا تەييارلىنىپ بولغاندا، لىن سەنسېڭ ئۆزىنىڭ يالغۇز ئەمەسلىكىنى، ئائىلە بويىچە كېلىپ ئابدۇياسىن ئائىلىسىنى ئاۋارە قىلىشقا يۈزى چىدىمايدىغانلىقىنى ئېيتىپ، ئۇنىڭ تەكلىپىنى قەتئىي رەت قىلدى.
</S>
<S ID=44376>
    ئابدۇياسىن ئۇكام بولمىغان بولسا، بۇ چاغقىچە ياشىيالمىغان بولاتتىم، دېدى لىن سەنسېڭ مىننەتدارلىق ياشلىرىنى توختىتالماي، ئاتا – ئانام 20 – ئەسىرنىڭ 60 – يىللىرى ئىچكىرىدىن كېلىپ مۇشۇ كەنتتە ئولتۇراقلىشىپ قالغان ئىكەن، مەنمۇ مۇشۇ كەنتتە تۇغۇلۇپ چوڭ بولغان.
</S>
<S ID=44377>
ئەينى ۋاقىتتا ئابدۇياسىننىڭ دادىسى توغراقئېغىل كەنتىنىڭ سېكرېتارى ئىدى، شۇ مەزگىللەردىلا بىزنىڭ كەنت (مەيدان) دىكى خەنزۇ يولداشلار بىلەن ناھايىتى قويۇق ئارىلىشاتتى، كەنتىمىزدە بىزنىڭ ئائىلىلا ئەمەس، خەنزۇ ئائىلىلەرنىڭ ھەممىسى دېگۈدەك مەتتوختى سېكرېتارنىڭ كۆپ غەمخورلۇقىغا ئېرىشكەن.
</S>
<S ID=44378>
مەتتوختى سېكرېتارمۇ مىللەتلەر ئىتتىپاقلىقىدىكى نەمۇنىلىك ئىش ئىزلىرى بىلەن 20 – ئەسىرنىڭ 80 – يىللىرىدا ئاپتونوم رايون بويىچە ‹‹مىللەتلەر ئىتتىپاقلىقى – تەرەققىياتىدىكى ئىلغار شەخس›› دېگەن نامغا ئېرىشكەن.
</S>
<S ID=44379>
ئابدۇياسىن قېرىندىشىم مۇشۇنداق نەمۇنىلىك، مېھرىبان ئاتىنىڭ تەربىيەسىدە چوڭ بولغاچقا، ئائىلىسىدىكى بەش قېرىنداشنىڭ ئاتىسى باغلىغان دوستلۇق رىشتىسىنى تېخىمۇ چىڭىتىپ كېلىۋاتقىنىغا 30 يىلدىن ئاشتى.
</S>
<S ID=44380>
ئابدۇياسىن ئىككىمىز 14 ياش پەرقلىنىمىز، ئۇ مېنىڭ ئىنى ئاغىنەم ئىدى، بىز قويۇق ئارىلىشاتتۇق.
</S>
<S ID=44381>
قاتناش ۋەقەسىگە ئۇچراشتىن بۇرۇن ئۇ مەندىن كۆكتات تېرىشنى، مەن ئۇنىڭدىن باغۋەنچىلىكنى ئۆگەنگەن.
</S>
<S ID=44382>
بېشىمىزغا ئېغىر كۈنلەر كەلگەندە، ئابدۇياسىننىڭ ئائىلىسى بىزگە ھەقىقىي قېرىنداشلىق مېھرىنىڭ قانداق بولىدىغانلىقىنى تونۇتتى، مەن ئابدۇياسىنغا، ئۇنىڭ ئائىلىسىدىكىلەرگە ئۆمۈرۋايەت قەرزدار!
</S>
<S ID=44383>
دوستلۇق رىشتىمىزنى تېخىمۇ چىڭىتىۋاتقان بالىلىرىمىزنىڭ ئامراق ئاكا – ئۇكىلاردەك ئۆتۈۋاتقانلىقىدىن بەكمۇ سۆيۈنىمەن، بالامنى ئۇلارغا تاپشۇرسام، ئۆلۈپ كەتسەممۇ ئارمىنىم يوق!
</S>
<S ID=44384>
‏    
</S>
</TEXT>
/BODY
/DOC