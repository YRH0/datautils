<DOC>
<DOCID>TIANSHAN.544033</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-08-25 11:34:49</DATE>
</HEADER>
<BODY>
<HEADLINE>
<S ID=43019>
تور سودىسىدىكى «ياخشى باھا» غا ئىشىنەمسىز؟
</S>
</HEADLINE>
<TEXT>
<S ID=43020>
   يېقىندا مەلۇم بىر ئىستېمالچى ‹‹تاۋباۋ›› تورىدىن سېتىۋالغان ئەتىرگۈل كەمپۈتىنىڭ ئېرىپ ئورالما قەغىزىنىڭ سىرتىغا چىقىپ قالغانلىقىنى ئىنكاس قىلغان.
</S>
<S ID=43021>
بۇ ئىستېمالچى سېتىۋېلىشتىن بۇرۇن مەھسۇلاتنىڭ سۈپىتىنىڭ ئىنتايىن ياخشىلىقى توغرىسىدىكى باھالارنى كۆرگەن، تاپشۇرۇۋالغان مال بىلەن تور بېكەتتىكى رەسىم ئاسمان – زېمىن پەرقلىنىدىغان بولۇپ، ھەتتا ئورالما قەغىزىمۇ ياخشى ئورالمىغان.
</S>
<S ID=43022>
ساتقۇچى تەرەپ يېمەكلىكلەر قايتۇرۇلمايدىغان مەھسۇلاتقا تەۋە دېگەننى سەۋەب قىلىپ مال قايتۇرۇشنى رەت قىلغان.
</S>
<S ID=43023>
   بۇ ئىستېمالچىنى ھەيران قالدۇرغىنى شۇكى، بۇ دۇكان ‹‹تاۋباۋ›› تورىدىكى ئۇنىۋېرسال رەت تەرتىپتە بىرىنچى ئورۇندا تۇرىدىكەن، سېتىلىش مىقدارى ۋە ئېرىشكەن نومۇرى ئىنتايىن يۇقىرى بولۇپ، ئىلگىرى سېتىۋالغان كۆپ قىسىم ئىستېمالچى ياخشى باھا بەرگەن.
</S>
<S ID=43024>
شۇنىڭ بىلەن بۇ ئىستېمالچى توردىن مال سېتىۋېلىشتا مەھسۇلاتنىڭ سېتىلىش مىقدارى، ئېرىشكەن نومۇرى ۋە خېرىدارلارنىڭ بەرگەن باھاسى قاتارلىق ئۇچۇرلارغا تايىنىدىغانلىقىنى، ھازىر بۇ ئۇچۇرلارنىڭ بارغانسېرى ساختىلىشىپ كېتىۋاتقانلىقىنى ئوتتۇرىغا قويغان.
</S>
<S ID=43025>
   يەنە بىر ئىستېمالچىمۇ دائىم توردىن مال سېتىۋالىدىغان بولۇپ، يالغان باھالارنى كۆپ كۆرۈپ ئادەتلىنىپ قالغان ھەم بۇ يالغان باھالارنى پەرقلەندۈرۈش ئۇسۇللىرىنى يەكۈنلەپ چىققان.
</S>
<S ID=43026>
ئۇنىڭ دېيىشىچە، ئەگەر بېرىلگەن باھا 100 – 200 خەتتىن ئېشىپ كەتسە ھەم رەسىم قىستۇرۇلغان بولسا، بۇ دۇكان ئىشەنچلىك ئەمەسكەن.
</S>
<S ID=43027>
چۈنكى دۇكان تەرەپ ھاۋالە قىلمىسا كىممۇ ۋاقىت چىقىرىپ شۇنچە جىق خەت يېزىپ ھەتتا رەسىم قىستۇرۇپ مەھسۇلاتقا باھا بېرىشنى خالايدۇ؟
</S>
<S ID=43028>
ئۇنىڭدىن باشقا بىر خىل مەھسۇلاتقا بەك كۆپ ئىستېمالچى ئوخشاش باھا بەرگەن، قىسقا ۋاقىت ئىچىدە تولۇقلاپ باھا بەرگەن، باھا سۆزلىرى زىيادە كۆپتۈرۈۋېتىلگەن بولسا، بىۋاسىتە مەھسۇلاتنىڭ ئۆزىگە باھا بېرىلمىگەن بولسىمۇ، ئوخشاشلا ساختىلىق قىلىنغان، دەپ قاراشقا بولىدىكەن.
</S>
<S ID=43029>
   شيامېندىكى مەلۇم ئالىي مەكتەپنىڭ ئوقۇغۇچىسى مۇخبىرغا يالغان باھالارنىڭ ئازدۇرۇشىدىن ساقلىنىش ئۈچۈن مال سېتىۋالغاندا بىر قانچىلا دۇكاندىن سېتىۋالىدىغانلىقىنى، ئەگەر باشقا دۇكانلاردىن مال سېتىۋالماقچى بولسا، ‹‹تاۋباۋ›› تورىنىڭ ‹‹كۆپچىلىكتىن سوراش›› ئىقتىدارىدىن پايدىلىنىپ ئىلگىرى مۇشۇ دۇكاندىن مال سېتىۋالغان خېرىدارلاردىن بىۋاسىتە سوراش ئارقىلىق ھەقىقىي ئۇچۇرغا ئېرىشىدىغانلىقىنى ئېيتقان.
</S>
<S ID=43030>
   شيامېن ئۇنىۋېرسىتېتى خەلقئارا ئىقتىساد ۋە سودا فاكۇلتېتىنىڭ دوتسېنتى جاڭ جىڭنىڭ قارىشىچە، توردىن مال سېتىۋېلىشتا ئۇچۇرغا ئېرىشىش يوللىرى يېتەرلىك بولمىغانلىقتىن ئىستېمالچىلار سېتىلىش مىقدارى، ئىلگىرىكى سېتىۋالغۇچىلارنىڭ باھاسى قاتارلىق ئۇچۇرلارغا زىيادە تايىنىپ قالىدىكەن.
</S>
<S ID=43031>
يالغان باھا بېرىش قىلمىشى ئىستېمالچىلارنىڭ ھۆكۈم قىلىش ئاساسىنى بۇرمىلاپ، ئۇلارنىڭ توغرا ھۆكۈم چىقىرىشىغا ۋە سېتىۋېلىش ئارزۇسىغا ئىنتايىن چوڭ تەسىر كۆرسىتىدىكەن.
</S>
<S ID=43032>
   ئەمەلىيەتتە، يالغان باھا بېرىش ھەرىكىتى ئىستېمالچىلارنىڭ سېتىۋېلىش قارارىنى چىقىرىشىغا تەسىر كۆرسىتىپلا قالماي، يەنە تور سودىسىنىڭ نورمال تەرتىپىگىمۇ ئېغىر تەسىر كۆرسىتىدۇ، ھەتتا ساختا مالنىڭ ھەقىقىي مالنى بازاردىن سىقىپ چىقىرىشىدەك يامان ئايلىنىشنى كەلتۈرۈپ چىقىرىدۇ.
</S>
<S ID=43033>
   بۈگۈنكى كۈندە يالغاندىن باھا بەرگۈزۈش ئاشكارا مەخپىيەتلىككە ئايلىنىپ قالغان، بولۇپمۇ يېڭىدىن تىجارەت باشلىغان دۇكانلارنىڭ قىسقا ۋاقىت ئىچىدە خېرىدارلارنى جەلپ قىلىش ۋە بازار ئېچىشتا يالغاندىن باھا بەرگۈزۈشى ئۈنۈملۈك ئۇسۇل بولۇپ قالغان.
</S>
<S ID=43034>
‹‹تاۋباۋ›› تورىمۇ كۈندە باھاسىنى چۈشۈرۈپ سېتىشتەك سېتىشنى تېزلىتىش ئۇسۇللىرىنى قوللانغان بولسىمۇ، ئۈنۈمى يالغان باھا بەرگۈزۈشكە يەتمىگەن.
</S>
<S ID=43035>
   جاڭ جىڭ مۇنداق دېدى: سەمىمىي دۇكاندارلار يالغان باھا بەرگۈزىدىغانلارنىڭ سەۋەبىدىن زور زىيانغا ئۇچراپ بازاردىن چېكىنىشكە مەجبۇر بولىدۇ، يا بولمىسا ساختىپەزلەرنىڭ قاتارىغا قوشۇلۇپ كېتىدۇ.
</S>
<S ID=43036>
تور سودا سۇپىلىرى يالغان باھا بەرگۈزۈش ئەھۋاللىرىنى ئىگىلەشكە ئامالسىز بولغانلىقتىن، دۇكان ۋە مەھسۇلاتلارغا بېرىلگەن باھالارنى رەت تەرتىپكە تۇرغۇزغان ۋاقىتتا سەمىمىي دۇكاندارلار ھەمىشە ئارقىغا تىزىلىپ قالىدۇ، بۇنداق ئەھۋال ئۇزاق مۇددەت داۋاملىشىپ ئىستېمالچىلار تور سودا بېكەتلىرىگە ئىشەنمەيدىغان بولۇپ قالىدۇ، ئەڭ ئاخىرىدا تور دۇنياسى ناچار، سۈپەتسىز ماللارنىڭ جەمگاھى بولۇپ قالىدۇ.
</S>
<S ID=43037>
نىجات قۇربان (ت)
</S>
</TEXT>
/BODY
/DOC