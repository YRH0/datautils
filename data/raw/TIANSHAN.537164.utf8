<DOC>
<DOCID>TIANSHAN.537164</DOCID>
<HEADER>
<CLASS>شىنجاڭ</CLASS>
<DATE>2016-07-27 11:59:24</DATE>
</HEADER>
<BODY>
<HEADLINE>
<S ID=34957>
شىنجاڭ يىپەك يولى خەلقئارا ياشلار پۇتبول تەكلىپ مۇسابىقىسى باشلاندى
</S>
</HEADLINE>
<TEXT>
<S ID=34958>
پۇتبول مۇسابىقىسى سۇپىسى بەرپا قىلىپ، خەلقئارالىق كاتتا مۇسابىقىلەرنى ئۆتكۈزىمىز
</S>
<S ID=34959>
    مۇخبىرىمىز سادىق ئىمىر خەۋەر قىلىدۇ: 2016 – يىللىق ‹‹تەڭرىتاغ يىلپىزى لوڭقىسى›› شىنجاڭ يىپەك يولى خەلقئارا ياشلار پۇتبول تەكلىپ مۇسابىقىسى 10 مىڭدىن ئارتۇق پۇتبول مەستانىلىرىنىڭ ئالقىش ساداسى ئىچىدە 26 – ئىيۇل چۈشتىن كېيىن شىنجاڭ تەنتەربىيە مەركىزىدە باشلاندى.
</S>
<S ID=34960>
    ئاپتونوم رايونلۇق پارتكومنىڭ مۇئاۋىن شۇجىسى، ئاپتونوم رايوننىڭ رەئىسى شۆھرەت زاكىر مۇسابىقە ئۈچۈن توپ باشلاپ بەردى.
</S>
<S ID=34961>
    ئاپتونوم رايوننىڭ مۇئاۋىن رەئىسى تيەن ۋېن، جۇڭگو سۇڭ چىڭلىڭ فوندى جەمئىيىتىنىڭ دائىمىي مۇئاۋىن رەئىسى جىڭ دۈنچۈەن، جۇڭگو پۇتبولچىلار جەمئىيىتىنىڭ مۇئاۋىن رەئىسى رۇڭ جىشىڭ مۇسابىقىنى كۆردى.
</S>
<S ID=34962>
    بۇ قېتىمقى خەلقئارالىق تەنتەربىيەدە تەجرىبە ئالماشتۇرۇش مۇسابىقىسىنى ئاپتونوم رايونلۇق تەنتەربىيە ئىدارىسى ئۇيۇشتۇرغان بولۇپ، ئاپتونوم رايونىمىزنىڭ بۇنداق مۇسابىقىنى تۇنجى قېتىم ئۆتكۈزۈشى ھېسابلىنىدۇ.
</S>
<S ID=34963>
بۇنداق مۇسابىقە يىلدا بىر قېتىم ئۆتكۈزۈلۈش ئارقىلىق پۇتبول مۇسابىقىسى سۇپىسى بەرپا قىلىنىپ، خەلقئارالاشتۇرۇلغان، سەرخىللاشتۇرۇلغان كاتتا مۇسابىقىلەرنى ئۆتكۈزۈش تىرىشىپ قولغا كەلتۈرۈلىدۇ.
</S>
<S ID=34964>
    ئىگىلىشىمچە، بۇ قېتىمقى مۇسابىقىدە يەككە ئايلانما مۇسابىقە تۈزۈمى قوللىنىلىدىغان بولۇپ، گېرمانىيە پۇتبول جەمئىيىتى شىمالىي رىيىن – ۋېستفالىيە ئىشتاتى 17 ياشلىق سەرخىللار پۇتبول كوماندىسى، خان جەمەتى ئىسپانىيەلىكلەر كۇلۇبى 17 ياشلىق ياشلار پۇتبول كوماندىسى، ئۇكرائىنا كىيېۋ دىنام پۇتبول كۇلۇبى 17 ياشلىقلار زاپاس پۇتبول كوماندىسى ھەم جۇڭگوغا ۋاكالىتەن جۇڭگو دۆلەتلىك 17 ياشلىق ئوغۇللار پۇتبول كوماندىسى بىلەن شىنجاڭ پۇتبولچىلار جەمئىيىتى 17 ياشلىقلار پۇتبول كوماندىسىدىن ئىبارەت ئىككى پۇتبول كوماندىسىنى ئۆز ئىچىگە ئالغان بەش پۇتبول كوماندىسى قاتنىشىدىكەن.
</S>
<S ID=34965>
شىنجاڭ پۇتبولچىلار جەمئىيىتى 17 ياشلىقلار پۇتبول كوماندىسى ئاساسلىقى شىنجاڭلىق ئاز سانلىق مىللەت پۇتبولچىلاردىن تەشكىللەنگەن كوماندا بولۇپ، بۇلتۇر مەملىكەتلىك تۇنجى نۆۋەتلىك شەھەرلەر تەنھەرىكەت مۇسابىقىسىدە چېمپىيون بولغان.
</S>
<S ID=34966>
    بۇ نۆۋەتلىك خەلقئارا پۇتبول تەكلىپ مۇسابىقىسىنىڭ تۇنجى مەيدان مۇسابىقىسى جۇڭگو شىنجاڭ پۇتبولچىلار جەمئىيىتى 17 ياشلىقلار پۇتبول كوماندىسى بىلەن خان جەمەتى ئىسپانىيەلىكلەر كۇلۇبى 17 ياشلىق ياشلار پۇتبول كوماندىسى ئارىسىدا ئېلىپ بېرىلدى.
</S>
<S ID=34967>
ئالدىنقى يېرىم مەيدان مۇسابىقە باشلىنىپ ئۇزاق ئۆتمەي، شىنجاڭ كوماندىسى بىر توپ كەتكۈزۈپ قويدى، ئەمما شىنجاڭ كوماندىسى ئارقىدىنلا ھۇجۇم قوزغاپ، ئۇدا ئۈچ توپ ئېلىپ، بىرگە قارشى ئۈچ نەتىجە بىلەن ئالدىنقى يېرىم مەيداندا ئالدىدا تۇردى؛ كېيىنكى يېرىم مەيدان مۇسابىقىدە خان جەمەتى ئىسپانىيەلىكلەر كۇلۇبى 17 ياشلىق ياشلار پۇتبول كوماندىسى قايتۇرما ھۇجۇمغا ئۆتۈپ، بىر توپ كىرگۈزدى.
</S>
<S ID=34968>
شىنجاڭ كوماندىسى تاكتىكىسىنى تەڭشەپ ھەم قارشى تەرەپنىڭ ھۇجۇمىنى توسۇپ، ئاخىرىدا ئىككىگە قارشى ئۈچ نەتىجە بىلەن غەلىبە قىلدى.
</S>
<S ID=34969>
    ئاپتونوم رايونلۇق تەنتەربىيە ئىدارىسى پارتگۇرۇپپىسىنىڭ شۇجىسى لى گۇاڭمىڭ مۇنداق دېدى: بۇ قېتىمقى مۇسابىقە دۇنيانىڭ شىنجاڭنى، شىنجاڭنىڭ پۇتبولچىلىقىنى يەنىمۇ چۈشىنىشى، شۇنداقلا شىنجاڭ پۇتبولچىلىقىنىڭ دۇنيادىكى ھەر قايسى ئەللەر بىلەن تەجرىبە ئالماشتۇرۇشى، زىچ ھەمكارلىشىشى، دوستانە بېرىش – كېلىشنى ئىلگىرى سۈرۈشى ئۈچۈن سۇپا ھازىرلاپ بەردى؛ بۇ قېتىمقى مۇسابىقە كۆپچىلىككە چوقۇم كاتتا پۇتبول مۇسابىقىسىنى تەقدىم ئېتىپ، شىنجاڭ پۇتبولچىلىقىنىڭ ئىسلاھاتى، تەرەققىياتىنى ئىلگىرىلىتىپ، پۇتبول ھەرىكىتىنىڭ سەۋىيەسىنى ئۆستۈرۈشكە پايدىلىق شارائىت يارىتىپ بېرىدۇ.
</S>
<S ID=34970>
‏
</S>
</TEXT>
/BODY
/DOC