<DOC>
<DOCID>TIANSHAN.553282</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-09-27 15:13:36</DATE>
</HEADER>
<BODY>
<HEADLINE>
<S ID=50961>
چىمەن دېھقانلىرى ئىشلەپچىقارغان مەھسۇلاتلىرىنى سېتىشتىن غەم يېمەيدىغان بولدى
</S>
</HEADLINE>
<TEXT>
<S ID=50962>
      ئەھمەد ئىسمائىل خەۋەر قىلىدۇ: كۇچا ناھىيەسىنىڭ چىمەن بازىرىدا يېقىنقى يىللاردىن بۇيان دېھقانلار ھەمكارلىق كوپىراتىپلىرى ئارقا – ئارقىدىن قۇرۇلۇپ، دېھقانلار ئىشلەپچىقارغان مەھسۇلاتلىرىنى سېتىشتىن غەم يېمەيدىغان بولدى.
</S>
<S ID=50963>
    چىمەن بازىرىدىكى دېھقانلار پەن – تېخنىكىغا تايىنىپ كۆكتات، قوغۇن – تاۋۇز، مېۋە سۈپىتىنى ياخشىلاپ، ھوسۇلىنى ئاشۇرۇشقا كۈچىگەن بولسىمۇ، لېكىن مەھسۇلاتلىرىنى سېتىشتا ئۈنۈملۈك يول تاپالماي كەلگەنىدى.
</S>
<S ID=50964>
بازارلىق پارتكوم، خەلق ھۆكۈمىتى دېھقانلارنىڭ بۇ جەھەتتىكى غەم – ئەندىشىسىنى تۈگىتىش ئۈچۈن، ناھىيە ۋە بازاردىكى ئالدىن بېيىغان دېھقانلارنى چىمەن بازىرىدا ھەمكارلىق كوپىراتىپى قۇرۇشقا ئىلھاملاندۇرۇپ، ئۇلارنى سىياسەت، مەبلەغ، يەر قاتارلىق جەھەتلەردە نەپ يەتكۈزۈش سىياسەتلىرىدىن بەھرىمەن قىلدى ھەم مۇناسىۋەتلىك تارماقلارنى ماسلاشتۇرۇپ، ھەمكارلىق كوپىراتىپى قۇرغۇچىلارنىڭ قىزغىنلىقىنى ئاشۇرۇپ، ئۇلارنىڭ مەبلەغ سېلىشىغا تۈرتكە بولدى.
</S>
<S ID=50965>
نەتىجىدە بۇ بازاردا بۇلتۇردىن ھازىرغىچە يېزا ئىگىلىك مەھسۇلاتلىرىنى پىششىقلاش، يېڭى پېتى ساقلاش، چىلانچىلىق، ياڭاقچىلىق، ئۈزۈمچىلىك، كۆكتاتچىلىق ۋە قوغۇنچىلىق كەسپىي ھەمكارلىق كوپىراتىپىدىن 14ى قۇرۇلۇپ، دېھقانلار ھەمكارلىق كوپىراتىپى 28گە، ئەزاسى 263كە يەتتى.
</S>
<S ID=50966>
بۇ ھەمكارلىق كوپىراتىپلىرى بازاردىكى 80 مىڭ مو يەردىكى نەشپۈت، چىلان، ياڭاق، ئۈزۈمنىڭ ئۆز قەرەلىدە سېتىلىشىغا كاپالەتلىك قىلىش ئۈچۈن، 500 مىڭ يۈەن مەبلەغ سېلىپ چىلان ئايرىش، يۇيۇش ماشىنىسىدىن 25نى، ياڭاق پوستىنى ئايرىش ماشىنىسىدىن 28نى، يەشىك، سېۋەتتىن 55 مىڭنى سېتىۋالدى، 20 چىلان قۇرۇتۇش مەيدانى تەييارلاپ، دېھقانلار ئىشلەپچىقارغان مەھسۇلاتلىرىنى ئېتىز بېشىدىلا سېتىۋېلىپ، دېھقانلارنىڭ غەم – ئەندىشىسىنى تۈگەتتى.
</S>
<S ID=50967>
‏    
</S>
</TEXT>
/BODY
/DOC