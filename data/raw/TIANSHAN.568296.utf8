<DOC>
<DOCID>TIANSHAN.568296</DOCID>
<HEADER>
<CLASS>ئۆگىنىش</CLASS>
<DATE>2016-11-29 11:10:13</DATE>
</HEADER>
<BODY>
<HEADLINE>
<S ID=62346>
توغرا سىياسىي يۆنىلىش، جامائەت پىكرى يۆنىلىشى، ئاخبارات مەقسىتى ۋە خىزمەت يۆنىلىشىدە چىڭ تۇرايلى
</S>
</HEADLINE>
<TEXT>
<S ID=62347>
ــ يولداش شى جىنپىڭنىڭ ‹‹7 – نويابىر›› سۆزىنىڭ روھىنى ئۆگىنىشتىن تەسىرات
</S>
<S ID=62348>
جۇ چيەن
</S>
<S ID=62349>
 مەسئۇلىيەت ۋە بۇرچنى ئادا قىلىپ، دەۋرنىڭ يېڭى سەھىپىسىنى يارىتايلى17 – قېتىملىق جۇڭگو ئاخباراتچىلار بايرىمى مۇناسىۋىتى بىلەن، جۇڭخۇا مەملىكەتلىك ئاخباراتچىلار جەمئىيىتى 9 – نۆۋەتلىك كېڭىشىنىڭ 1 – يىغىنى ۋە جۇڭگو ئاخبارات مۇكاپاتى، فەن چاڭجياڭ – زۇ تاۋفېن مۇكاپاتىنى تارقىتىش يىغىنى 11 – ئاينىڭ 7 – كۈنى بېيجىڭدا ئېچىلدى.
</S>
<S ID=62350>
يولداش شى جىنپىڭ كېڭەش ۋەكىللىرى ۋە مۇكاپاتقا ئېرىشكۈچىلەرنىڭ ۋەكىللىرى بىلەن سەمىمىي كۆرۈشتى ھەم مۇھىم سۆز قىلدى.
</S>
<S ID=62351>
بۇ سۆز ئېگىزدە تۇرۇپ يىراقنى كۆرۈش يۈكسەكلىكىدە سۆزلەنگەن چوڭقۇر مەنىلىك سۆز بولۇپ، مەزمۇنلار ناھايىتى ئېنىق شەرھلەنگەن.
</S>
<S ID=62352>
يولداش شى جىنپىڭنىڭ سۆزى نەزەرىيە بىلەن ئەمەلىيەتنى بىرلەشتۈرۈپ، ئىدىيەۋى سەۋىيەمىزنى يۇقىرى كۆتۈردى؛ ئىچكى – تاشقى ۋەزىيەتنى بىرلەشتۈرۈپ، نەزەر دائىرىمىزنى كېڭەيتتى؛ تارىخ بىلەن رېئاللىقنى بىرلەشتۈرۈپ، مەسىلىلەرگە بولغان تونۇشىمىزنى چوڭقۇرلاشتۇردى؛ يۆنىلىشنى كۆرسىتىش بىلەن يېتەكچىلىك قىلىشنى بىرلەشتۈرۈپ، خىزمەت سالمىقىمىزنى زورايتتى.
</S>
<S ID=62353>
بىز يولداش شى جىنپىڭنىڭ سۆزىنىڭ روھىنى چوڭقۇر ئۆزلەشتۈرۈپ ياخشى ئەمەلىيلەشتۈرۈشىمىز كېرەك.
</S>
<S ID=62354>
مەن بۇ سۆزنى ئۆگىنىپ توغرا سىياسىي يۆنىلىش، جامائەت پىكرى يۆنىلىشى، ئاخبارات مەقسىتى ۋە خىزمەت يۆنىلىشىدە چىڭ تۇرۇپ، پارتىيە ۋە خەلق ئىشىنىدىغان سىياسىيدا مۇستەھكەم، دەۋرگە يېتەكچىلىك قىلىدىغان، كەسىپتە كامالەتكە يەتكەن ۋە ئىستىلدا دۇرۇس ئاخباراتچىلاردىن بولۇشىمىز كېرەك، دېگەن تەسىراتقا ئىگە بولدۇم.
</S>
<S ID=62355>
 1. توغرا سىياسىي يۆنىلىشتە چىڭ تۇرۇپ، سىياسىيدا مۇستەھكەم ئاخباراتچىلاردىن بولۇش كېرەك
</S>
<S ID=62356>
 يولداش شى جىنپىڭ مۇھىم سۆزىدە دۆلەتنى ئىدارە قىلىش، ھاكىمىيەت يۈرگۈزۈش ۋە ئەلنى ئەمىن تاپقۇزۇش يۈكسەكلىكىدە تۇرۇپ، پارتىيەنىڭ ئاخبارات جامائەت پىكرى خىزمىتىنىڭ مۇھىم ئورنىنى چوڭقۇر چۈشەندۈرۈپ بەردى، شۇنداقلا ئاخبارات جامائەت پىكرى خىزمىتىنىڭ يۆنىلىشىنى ئېنىق كۆرسىتىپ بەردى.
</S>
<S ID=62357>
بۇ يۆنىلىش پارتىيە مەركىزىي كومىتېتى بىلەن يۈكسەك بىردەكلىكنى ساقلاپ، ماركسىزملىق ئاخبارات قارىشىدا، پارتىيە ۋە خەلقنىڭ مەيدانىدا، جۇڭگوچە سوتسىيالىزمدا چىڭ تۇرۇشتىن ئىبارەت.
</S>
<S ID=62358>
بۇ پارتىيەنىڭ ئاخبارات جامائەت پىكرى خىزمىتىنىڭ يىلتىزى ۋە روھى.
</S>
<S ID=62359>
جامائەت پىكرى ئېكولوگىيەسى قانچىكى مۇرەككەپ بولسا، سىياسىيدا شۇنچە سەگەك ھەم مۇستەھكەم بولۇش كېرەك.
</S>
<S ID=62360>
 توغرا سىياسىي يۆنىلىشتە چىڭ تۇرۇش ئۈچۈن، ‹‹تۆت ئومۇميۈزلۈك››(ئومۇميۈزلۈك ھاللىق جەمئىيەت قۇرۇپ چىقىش، ئىسلاھاتنى ئومۇميۈزلۈك چوڭقۇرلاشتۇرۇش، دۆلەتنى قانۇن بويىچە ئومۇميۈزلۈك ئىدارە قىلىش، پارتىيەنى ئومۇميۈزلۈك قاتتىق باشقۇرۇش) ئىستراتېگىيەلىك ئورۇنلاشتۇرۇش، ‹‹بەش بىر گەۋدە››(يېڭىلىق يارىتىش، ماس بولۇش، يېشىل بولۇش، ئوچۇق بولۇش، ئورتاق بەھرىلىنىش) تەرەققىيات ئىدىيەسى، ‹‹ئىككى 100 يىل››لىق كۈرەش نىشانىنى ئەمەلگە ئاشۇرۇش، جۇڭخۇا مىللىتىنىڭ ئۇلۇغۋار گۈللىنىشىدىن ئىبارەت جۇڭگو ئارزۇسىنى روياپقا چىقىرىشتەك ئومۇملۇقنى كۆڭۈلگە پۈكۈش كېرەك.
</S>
<S ID=62361>
شۇنىڭ ئۈچۈن، ئاخبارات جامائەت پىكرى خىزمىتى بايراق ۋە يول. پارتىيەنىڭ نەزەرىيەسى ھەم لۇشيەن، فاڭجېن ۋە سىياسەتلىرىنى ئىزچىللاشتۇرۇش، پارتىيە ۋە دۆلەتنىڭ ئىشلىرىنى ئوڭۇشلۇق ئىلگىرى سۈرۈش، پۈتۈن پارتىيە، پۈتۈن مەملىكەتتىكى ھەر مىللەت خەلقنىڭ ئۇيۇشۇشچانلىقى ۋە مەركەزگە ئىنتىلىشچانلىقى، شۇنداقلا پارتىيە ۋە دۆلەتنىڭ ئىستىقبالى ۋە تەقدىرى بىلەن زىچ مۇناسىۋەتلىك.
</S>
<S ID=62362>
ئاخباراتچىلار ئاساسىي مەقسەتنى چۆرىدەپ، يېڭى، توغرا ئىدىيەنى ئاساس قىلىپ، چىن ھەم مول ماتېرىياللارنى توپلاپ، ھەقىقىي پاكىتلار ئاساسىدىكى خەۋەر – ماقالىلەرنى يېزىپ چىقىشنى ئەستە چىڭ ساقلىشى كېرەك.
</S>
<S ID=62363>
 توغرا سىياسىي يۆنىلىشتە چىڭ تۇرۇش ئۈچۈن، مۇھىمى سىياسىي ئاڭ، ئومۇمىيەت ئېڭى، يادرولۇق ئېڭى ۋە بىردەكلىك ئېڭىنى كۈچەيتىش كېرەك.
</S>
<S ID=62364>
سىياسىي ئاڭنى كۈچەيتىشتە، ساداقەتلىك تەكىتلىنىدۇ.
</S>
<S ID=62365>
شۇڭا، پارتىيە مەركىزىي كومىتېتىغا مۇتلەق سادىق بولۇش كېرەك؛ ئومۇمىيەت ئېڭىنى كۈچەيتىشتە، بويسۇنۇش تەكىتلىنىدۇ.
</S>
<S ID=62366>
شۇڭا، پارتىيە مەركىزىي كومىتېتىغا ئاڭلىق بويسۇنۇش كېرەك؛ يادرولۇق ئېڭىنى كۈچەيتىشتە، ھىمايە قىلىش تەكىتلىنىدۇ.
</S>
<S ID=62367>
شۇڭا، پارتىيە مەركىزىي كومىتېتىنى قەتئىي ھىمايە قىلىش كېرەك؛ بىردەكلىك ئېڭىنى كۈچەيتىشتە، يېقىن ئەگىشىش تەكىتلىنىدۇ.
</S>
<S ID=62368>
شۇڭا، پارتىيە مەركىزىي كومىتېتىغا باشتىن – ئاخىر يېقىن ئەگىشىش كېرەك.
</S>
<S ID=62369>
بۇ ‹‹تۆت ئاڭ›› ئاخباراتچىلارنىڭ سىياسىي ساپاسىنى سىنايدىغان مۇھىم ئۆلچەم.
</S>
<S ID=62370>
بۇ ئۆلچەم پارتىيە مەركىزىي كومىتېتى بىلەن دائىم ‹‹سائەت توغرىلاپ››، كەينىدە قېلىش، بىردەك بولالماسلىق ۋە بىردەك بولماسلىق مەسىلىلىرىنىڭ بار – يوقلۇقىنى تەكشۈرۈپ تۇرۇشنى تەلەپ قىلىدۇ.
</S>
<S ID=62371>
ئاخباراتچىلار ئۆزى باشلامچى بولۇپ پارتىيە مەركىزىي كومىتېتى بىلەن بىردەكلىكنى ساقلىغاندىن سىرت، يەنە پۈتۈن پارتىيە ۋە جەمئىيەتتىكىلەرنى پارتىيە مەركىزىي كومىتېتى بىلەن بىردەكلىكنى ساقلاشقا يېتەكلەپ، پۈتۈن پارتىيەنىڭ ئىتتىپاقلىشىپ بىرلىككە كېلىشىنى ئىدىيە ۋە جامائەت پىكرى جەھەتتە كۈچلۈك كاپالەتكە ئىگە قىلىشى كېرەك.
</S>
<S ID=62372>
 2. توغرا جامائەت پىكرى يۆنىلىشىدە چىڭ تۇرۇپ، دەۋرگە يېتەكچىلىك قىلىدىغان ئاخباراتچىلاردىن بولۇش كېرەك
</S>
<S ID=62373>
 دەۋرگە يېتەكچىلىك قىلىدىغان ئاخباراتچىلاردىن بولۇشتا، يولداش شى جىنپىڭنىڭ 48 خەتلىك سۆزىنىڭ تەلىپى بىزنىڭ مەسئۇلىيىتىمىز ۋە بۇرچىمىز.
</S>
<S ID=62374>
مەن بۇ تەلەپنى مۇنداق چۈشەندىم:
</S>
<S ID=62375>
 بايراقنى ئېگىز كۆتۈرۈپ، جامائەت پىكرىنى يېتەكلەش سىياسىي تەلەپ.
</S>
<S ID=62376>
ماھىيەت جەھەتتىن ئېيتقاندا، ئاخبارات جامائەت پىكرى خىزمىتى سىياسىي خىزمەت، يەنى سىياسىيلىقى ناھايىتى كۈچلۈك كەسپىي خىزمەت، شۇنداقلا كەسىپ خاراكتېرى ناھايىتى كۈچلۈك سىياسىي خىزمەت.
</S>
<S ID=62377>
بۇ خىزمەت سىياسىينى يادرو قىلغان ئاساستا ئىشلەنگەندىن سىرت، يەنە سىياسىيلىقى ناھايىتى كۈچلۈك كەسىپ ئارقىلىق يېتەكچىلىك قىلىدۇ.
</S>
<S ID=62378>
 مەركەزنى چۆرىدەپ، ئومۇملۇققا مۇلازىمەت قىلىش دەۋرنىڭ تەلىپى.
</S>
<S ID=62379>
ھەر بىر دەۋرنىڭ ئۆزىگە خاس مەركىزى ۋە ئوخشاش بولمىغان ئومۇمىيلىقى بولىدۇ. ھازىر ئىقتىسادىي قۇرۇلۇش مەركەز، تىنچ ۋە ئىتتىپاق بولۇش ئومۇملۇق قىلىندى.
</S>
<S ID=62380>
شىنجاڭغا قارىتا تېخىمۇ كونكرېتلاشتۇرۇلۇپ، ئىجتىمائىي مۇقىملىق ۋە ئەبەدىي ئەمىنلىكنى قوغداشنى تەلەپ قىلدى.
</S>
<S ID=62381>
 خەلقنى ئىتتىپاقلاشتۇرۇپ، جەڭگىۋارلىقىنى ئۇرغۇتۇش جەمئىيەتنىڭ تەلىپى.
</S>
<S ID=62382>
ھەر بىر جەمئىيەت ئىتتىپاق بولۇشنى ئۈمىد قىلىدۇ، جەڭگىۋارلىق روھنى ئۇرغۇتۇشقا رىغبەتلەندۈرىدۇ.
</S>
<S ID=62383>
ھازىر جەمئىيەت بىزدىن ئىتتىپاقلاشتۇرۇش، مۇقىملاشتۇرۇش، رىغبەتلەندۈرۈش ۋە ئىجابىي تەشۋىقاتنى ئاساس قىلىپ، ئاساسىي مېلودىيەنى ياڭرىتىپ، ئاكتىپ كۈچ تارقىتىشنى تەلەپ قىلماقتا.
</S>
<S ID=62384>
 توغرا كەيپىيات بىلەن تەربىيەلەپ، قەلب ۋە كۈچنى مۇجەسسەملەش مەدەنىيەت جەھەتتىكى تەلەپ.
</S>
<S ID=62385>
ماقالىنى قائىدە چۈشەندۈرۈش ئۈچۈن يازىمىز، يازغۇچى قائىدىنى چۈشەندۈرگۈچىدۇر.
</S>
<S ID=62386>
بىز دەۋاتقان قائىدە سوتسىيالىستىك يادرولۇق قىممەت قارىشى، كىشىلىك تۇرمۇش قارىشى ۋە دۇنيا قارىشىنى كۆرسىتىدۇ.
</S>
<S ID=62387>
 خاتا قاراشنى تۈگىتىپ، ھەق – ناھەقنى ئايدىڭلاشتۇرۇش ئىدىيە جەھەتتە قويۇلغان تەلەپ.
</S>
<S ID=62388>
جامائەت پىكرى جەمئىيەتتىكى بىر قارىسا باردەك، بىر قارىسا يوقتەك كۆرۈنىدىغان ئىشلارنى پەرق ئېتىشنى؛ ياخشى بىلەن ياماننى، راست بىلەن يالغاننى ئايرىشنى نازارەت قىلىدۇ.
</S>
<S ID=62389>
بۇ ئاخباراتچىلارنىڭ باش تارتىپ بولمايدىغان مەسئۇلىيىتى.
</S>
<S ID=62390>
 جۇڭگو بىلەن چەت ئەلنى تۇتاشتۇرۇپ، دۇنياۋى ئالاقىنى قۇيۇقلاشتۇرۇش ئۇلۇغۋار غايە تىكلەش تەلىپى.
</S>
<S ID=62391>
يۇمشاق ئەمەلىي كۈچنى ئاشۇرۇپ، سۆز قىلىش ھوقۇقىنى كۈچەيتىش كېرەك.
</S>
<S ID=62392>
دۇنيادا جۇڭگونىڭ ئىشلىرىنى باشقىلارنىڭ بايان قىلىشىغا پۇرسەت بەرمەسلىك كېرەك.
</S>
<S ID=62393>
جۇڭگونىڭ ساداسىنى قانداق يەتكۈزۈش، ئېنىق يەتكۈزۈش ۋە كۆپ يەتكۈزۈش كېرەك؟
</S>
<S ID=62394>
پاكىتنى سۆزلەش(كىشىنى قايىل قىلىش)، ئوبرازنى تەسۋىرلەش(كىشىنى تەسىرلەندۈرۈش)، ھېسسىياتنى ئىپادىلەش(كىشىنى جەلپ قىلىش) ۋە قائىدە چۈشەندۈرۈش(كىشىلەرنىڭ قارىشىنى بىرلىككە كەلتۈرۈش) ئارقىلىق يوللۇق تۇرۇقلۇقمۇ دېيەلمەسلىك مەسىلىسىنى ھەل قىلىش كېرەك.
</S>
<S ID=62395>
 ئاخبارات جامائەت پىكرىدە دەۋرگە يېتەكچىلىك قىلىش خىزمىتىنى ياخشى ئىشلەش ئۈچۈن، ئۆتكەلنى ياخشى ئىگىلىگۈچىلەردىن بولۇپ، ۋاقىت جەھەتتە سالماق بولۇپ، ئۈنۈمگە تولۇق ئەھمىيەت بېرىش كېرەك.
</S>
<S ID=62396>
بۇ ئاخبارات جامائەت پىكرى خىزمىتىنىڭ سەۋىيەسىنى سىنايدىغان ئۆلچەم. ۋاقىت دېگەنلىك پۇرسەت ۋە رىتىم دېگەنلىكتۇر.
</S>
<S ID=62397>
ئاخباراتچىلار ئاخبارات يىپ ئۇچىنى بالدۇر بايقاش، تېز مۇخبىرلىق قىلىش ۋە يېڭى تېمىدا خەۋەر قىلىشقا كۈچ سەرپ قىلىپ، پاكىتلارنىڭ چىن ھەم توغرا بولۇشىنىڭ ئالدىنقى شەرتىدە، ناھايىتى تېز سۈرئەتتە ۋەقەنى ئىگىلەپ خەۋەر قىلىشى كېرەك.
</S>
<S ID=62398>
تاسادىپىي يۈز بەرگەن ۋەقەلەردە جامائەت پىكرىنى يېتەكلەشتە بالدۇر ھەم تېز خەۋەر قىلىش ھەممىدىن مۇھىم، ئۆز ئۈستۈنلۈكى بىلەن باشقىلارنى بېسىپ چۈشۈپ، تەشەببۇسكارلىقنى قولغا كەلتۈرۈپ، ھەممىدىن ئاۋۋال خەۋەر قىلىپ، ۋەقەنىڭ خاراكتېرىنى بېكىتىشكە كاپالەتلىك قىلىش كېرەك.
</S>
<S ID=62399>
قانداق مەسىلىنى دەرھال خەۋەر قىلىش، قانداق مەسىلىنى ۋەقەنىڭ كېيىنكى تەرەققىياتىغا قاراپ ئاندىن خەۋەر قىلىش، قانداق نام ۋە ئۇسۇلدا خەۋەر قىلىشنى ياخشى دەڭسەپ كۆرۈپ، كۆڭۈلنى توختاتقاندىن كېيىن ئاندىن قەلەم تەۋرىتىش كېرەك.
</S>
<S ID=62400>
 سالماق بولۇش دېگەنلىك جايىدا بولۇش دېگەنلىكتۇر.
</S>
<S ID=62401>
ۋاقىت ۋە شارائىتقا قاراپ ئىش كۆرۈپ، جامائەت پىكىرىگە توغرا ھۆكۈم قىلىپ، خەۋەر – ماقالىنىڭ سالمىقىنى توغرا ئىگىلەش كېرەك.
</S>
<S ID=62402>
مۇبالىغە قىلماي، دەل جايىدا بولۇش كېرەك.
</S>
<S ID=62403>
بۇ مەسئۇلىيەت بولۇپلا قالماستىن، ھەم ماھارەت، ھەم سەنئەت.
</S>
<S ID=62404>
 ئۈنۈمگە كەلسەك قىلغان ئىشنىڭ ئۈنۈمى بولمىسا بولمايدۇ، قىلىۋاتقان ئىشنى سەۋەبسىز توختىتىپ قويۇشقا بولمايدۇ، ئاقىۋەت بىلەن ھېسابلاشمىساق تېخمۇ بولمايدۇ.
</S>
<S ID=62405>
تۈرلۈك يوللار بىلەن ئىدىيەۋى تونۇشنىڭ ئورتاق نۇقتىسى، ھېسسىيات ئالماشتۇرۇشتىكى ئورتاق كۆزقاراش، مەنپەئەت مۇناسىۋىتىدىكى كېسىشتۈرۈش نۇقتىسى ۋە زىددىيەتلەرنى تۈگىتىشتىكى باشلىنىش نۇقتىلىرىنى توغرا تېپىپ، تىغمۇتىغ تاقابىل تۇرۇپ، دەلىل – ئىسپات كۆرسىتىپ قايىل قىلىپ، ۋەقەلىكنىڭ تەرەققىياتىغا قارىتا ئىش كۆرۈپ، يوللۇق، پايدىلىق، چەكلىك بولۇش پىرىنسىپىغا ئەمەل قىلىپ، تىرىشىپ ئاز كۈچ بىلەن كۆپ نەتىجە قازىنىش كېرەك.
</S>
<S ID=62406>
 ‹‹ساقلىسا ئېغىزنى بىر پالۋان، ئۆتەلمەس ئۇ يەردىن ھېچ ئىنسان››. ئۆتكەلنى ياخشى ئىگىلەش ئۈچۈن، مۇنداق ئۈچ نۇقتىنى ئەستە چىڭ ساقلاش كېرەك:
</S>
<S ID=62407>
 بىرىنچىدىن، سەل قاراشقا بولمايدۇ، جۈملىدىن ئاخبارات جامائەت پىكرى خىزمىتىنى يۈزەكى ئۇچۇر تارقىتىش، ئۇستىلىق قىلىدىغان ۋە قائىدە بويىچە ئىشلىسىلا بولىدىغان خىزمەت، دەپ چۈشىنىپ سەل قاراشقا بولمايدۇ.
</S>
<S ID=62408>
 ئىككىنچىدىن، بىپەرۋالىق قىلىشقا بولمايدۇ، يەنى قولىنىڭ ئۇچىدا ئىشلەشكە، سۆرەلمىلىك، بوشاڭلىق قىلىشقا بولمايدۇ.
</S>
<S ID=62409>
بەزى مەسىلىلەر ياخشى ئويلانماسلىقتىن كېلىپ چىقىدۇ.
</S>
<S ID=62410>
 ئۈچىنچىدىن، قورقۇپ تۈگۈلۈۋېلىشقا بولمايدۇ، يەنى قەتئىي پوزىتسىيەدە بولماي، ئۆزىنى ئاياپ ئېھتىيات بىلەن ئىش قىلسا؛ ئىدىيەۋى سەپتىكى جەڭچى ئەمەس، بەلكى ئاقىلانە زاتلاردىن بولۇش كويىدا بولسا؛ چوڭ ھەق، چوڭ ناھەق مەسىلىلەردە دادىللىق بىلەن پوزىتسىيە بىلدۈرمەي، بەزى خاتا كۆزقاراشلار خالىغانچە ئەۋج ئېلىپ كەتسە، كىشىلەرنىڭ ئارىسىغا پاراكەندىچىلىك سېلىشىنى ئۆز مەيلىگە قويۇپ بەرسە؛ قەددىنى رۇسلاپ، لىللا سۆزلىمىسە بولمايدۇ.
</S>
<S ID=62411>
 ئىسلاھ قىلىش ۋە يېڭىلىق يارىتىشتا ئۆتكەلدىن ئۆتكۈچىلەردىن بولۇش كېرەك.
</S>
<S ID=62412>
يېڭىلىق يارىتىلمىسا، چېكىنىش بولىدۇ.
</S>
<S ID=62413>
ئەقىل – پاراسەتلىك كىشىلەر دەۋرنىڭ ئۆزگىرىشىگە بېقىپ ئىش كۆرىدۇ. ئىدىيە، مەزمۇن، ۋاسىتە، شەكىل، ئۇسۇل ۋە تۈزۈلمە، مېخانىزمدا يېڭىلىق يارىتىپ، ئالاقە تورى ئۆتكىلىدىن ياخشى ئۆتۈپ، يۇغۇرۇلما تەرەققىيات ۋە تىپنى ئۆزگەرتىش قەدىمىنى تېزلىتىشتە چىقىش يولى تېپىش كېرەك.
</S>
<S ID=62414>
بۇنىڭ ئۈچۈن، بىز بەش «ھالقىلىق سۆز» يەنى ئاساس، يادرو، مۇھىم ھالقا، يۆنىلىش ۋە نىشاننى نۇقتا قىلىشىمىز كېرەك.
</S>
<S ID=62415>
ئاساس دېگەندە ئەنئەنىۋى تاراتقۇلارنى ئاساس؛ يادرو دېگەندە مەزمۇننى ئاساس قىلىشتا چىڭ تۇرۇش؛ مۇھىم ھالقا دېگەندە يۇقىرى قاتلامدا ياخشى لايىھەلەش؛ يۆنىلىش دېگەندە يۇغۇرۇلما تەرەققىيات يولىدا مېڭىش؛ نىشان دېگەندە بىر گەۋدىلەشتۈرۈپ تەرەققىي قىلدۇرۇش كېرەك. ئەنئەنىۋى تاراتقۇ ۋە گۈللەنمە تاراتقۇلارنىڭ ئىقتىدارلىرىغا ئىگە، شەكلى ھەر خىل، تىل – يېزىقى كۆپ خىل بولغان، تەسىر كۈچى ۋە جەلپ قىلىش كۈچىگە ئىگە ھەر دەرىجىلىك يېڭى تىپتىكى ئاساسلىق تاراتقۇلارنى تەدرىجىي بارلىققا كەلتۈرۈش كېرەك.
</S>
<S ID=62416>
 3. توغرا ئاخبارات مەقسىتىدە چىڭ تۇرۇپ، كامالەتكە يەتكەن ئاخباراتچىلاردىن بولۇش كېرەك
</S>
<S ID=62417>
 ئاخباراتچىلار ياخشى ئەسەر ۋە نادىر ئەسەرلەرنى كۆپ يېزىش ئۈچۈن، كەسىپى سەۋىيەسىنى ئۆستۈرۈپ، دادىللىق بىلەن يېڭىلىق يارىتىپ، ئۆزىنى ئۈزلۈكسىز تاكامۇللاشتۇرۇشى كېرەك.
</S>
<S ID=62418>
ھازىر تاراتقۇلارنىڭ شەكلى ۋە ھالىتى مۇرەككەپلىشىپ كەتتى ھەم ۋەزىيەتنىڭ ئۆزگىرىشى تېز بولۇۋاتىدۇ، مۇشۇنداق ئەھۋالدا يېڭىلىق يارىتىش تاراتقۇلار ئۆز مەۋجۇتلۇقىنى ساقلاپ قېلىشنىڭ ئاساسلىق يولى.
</S>
<S ID=62419>
تەرەققىيات پۇرسىتى، كەسىپتە كامالەتكە يېتىش ئاخباراتچىلارنىڭ جاھاندارچىلىق قىلىشى ۋە رىقابەتلىشىشىنىڭ ئاساسى.
</S>
<S ID=62420>
شۇڭا، ئۇلار ئىقتىدارى ۋە سەۋىيەسىنى تىرىشىپ تېز ئۆستۈرۈشى كېرەك.
</S>
<S ID=62421>
ئاخباراتچىلىقتا ئەتراپتىكى كىچىك ئىشلارغىمۇ سەل قاراشقا بولمايدۇ، بەزىدە بىر ئېغىز سۆزمۇ ناھايىتى مۇھىم رول ئوينايدۇ، كىچىك ئىشلارمۇ سىياسىيغا مۇناسىۋەتلىك، نەتىجىلەرنى دائىم يەكۈنلەپ تۇرۇش ئەڭ ياخشى ئىش.
</S>
<S ID=62422>
شۇڭا بىپەرۋالىق قىلماي، ئۇلۇغۋار ئىرادە تىكلەپ، جاسارەت بىلەن ئىلگىرىلەش كېرەك.
</S>
<S ID=62423>
 كەسىپتە كامالەتكە يېتىش ئاسان ئەمەس. بۇنىڭ ئۈچۈن، مۇخبىرلىق قىلىشتا ئېرىنمەسلىك، شەيئىلەرنى تەپسىلىي كۆزىتىش، ھارماي – تالماي ئىزدىنىش ۋە ئىجتىھات بىلەن مۇلاھىزە يۈرگۈزۈش ئارقىلىق نادىر ئەسەر يارىتىش كېرەك.
</S>
<S ID=62424>
ئىدىيەۋىلىكى كۈچلۈك، ھېسسىياتقا تولغان ۋە تۇرمۇشقا يېقىن سۈپەتلىك ئەسەرلەرنى پات – پات ئېلان قىلىپ تۇرۇش كېرەك.
</S>
<S ID=62425>
ھەممىگە مەلۇمكى، ئاخبارات ئەسىرى ئاخباراتچىلارنىڭ سەۋىيەسى ۋە ئىقتىدارىنى سىنايدىغان ئاساسلىق كۆرسەتكۈچ، تاراتقۇلارنىڭ مەسئۇلىيەت ۋە بۇرچىنى دادىللىق بىلەن ئۈستىگە ئالغان – ئالمىغانلىقىنى تەكشۈرىدىغان مۇھىم مەزمۇن.
</S>
<S ID=62426>
 كەسىپتە كامالەتكە يېتىش ئۈچۈن، ئىختىساسلىقلار كەينى – كەينىدىن يېتىشىپ چىقىشى كېرەك.
</S>
<S ID=62427>
شۇڭا، ئاخباراتچىلار كەسىپ جەھەتتە تەربىيەلىنىشكە ئەھمىيەت بېرىشى، جۈملىدىن ھەم ئىقتىدارلىق، ھەم بىلىملىك بولۇشى؛ ھەم ئەبجەش ئالىم، ھەم مۇتەخەسسىس بولۇشى كېرەك.
</S>
<S ID=62428>
شۇنداق بولغاندا كامالەتكە يەتكەن، شىنجاڭنىڭ ئىشلىرىنى ياخشى سۆزلىيەلەيدىغان، شىنجاڭنىڭ ساداسىنى ياخشى يەتكۈزەلەيدىغان، شىنجاڭنى ياخشى سۈرەتلەپ بېرەلەيدىغان، ھەر قانداق تاراتقۇغا ماس كېلىدىغان، مۇتەخەسسىس تىپىدىكى ئاخباراتچىلارنى يېتىشتۈرگىلى بولىدۇ.
</S>
<S ID=62429>
 ئاخبارات ساھەسىدە كەسپىي سەۋىيە خەۋەر – ماقالىنىڭ تەسىر كۈچىنى، ئىدىيەۋى سەۋىيە خەۋەر – ماقالىنىڭ يېزىقچىلىق سەۋىيەسىنى بەلگىلەيدۇ، دېگەن ‹‹ماقال – تەمسىل›› بار.
</S>
<S ID=62430>
كەسپىي سەۋىيەنى، يېزىقچىلىق سەۋىيەسىنى قانداق ئۆستۈرۈش كېرەك؟
</S>
<S ID=62431>
يول پەقەت بىرلا، ئۇ بولسىمۇ نەزەرىيە ئۆگىنىشىنى ئىزچىل داۋاملاشتۇرۇپ، غايىنى چىڭىتىشتىن ئىبارەت.
</S>
<S ID=62432>
بىرىنچىدىن، نەزەرىيە ئۆگەنگەندە ئۇلۇغۋار غايە تىكلەپ، بېرىلىپ ئۆگىنىش كېرەك؛ ئىككىنچىدىن، نەزەرىيە ئۆگەنگەندە ئىجتىھات بىلەن ئىزدىنىپ، ھەقىقىي ئۆگىنىش كېرەك؛ ئۈچىنچىدىن، نەزەرىيە ئۆگەنگەندە مۇستەقىل پىكىر يۈرگۈزۈپ، ئۆگىنىش بىلەن ئىشلىتىشنى بىرلەشتۈرۈپ، ئۆگەنگەننى ئۆزلەشتۈرۈپ، ئۇنىڭ چىن مەنىسىنى چۈشىنىش كېرەك.
</S>
<S ID=62433>
ئېتىقاد، مەسئۇلىيەت ۋە بۇرچ ئۈچۈن ئېلىشىش، كۈرەش قىلىش ۋە پۈتۈن زېھنىنى، ھەتتا ھاياتىنى قۇربان قىلىش ئاخباراتچى ھازىرلاشقا تېگىشلىك پەزىلەت.
</S>
<S ID=62434>
 4. توغرا خىزمەت يۆنىلىشىدە چىڭ تۇرۇپ، ئىستىلدا دۇرۇس ئاخباراتچىلاردىن بولۇش كېرەك
</S>
<S ID=62435>
 خەلقنى مەركەز قىلىش، خەلققە كۆڭۈل بۆلۈپ، خەلقنى مەدھىيەلەپ، كەسىپ روھىنى جارى قىلدۇرۇپ، كەسىپ ئەخلاقىغا قاتتىق ئەمەل قىلىپ، تىرىشىپ ئىشلەپ، تۆھپە يارىتىشقا ئىنتىلىش ئاخباراتچى ھازىرلاشقا تېگىشلىك ساپا.
</S>
<S ID=62436>
 خەلق ئاخبارات جامائەت پىكرىنىڭ مەركىزى.
</S>
<S ID=62437>
پارتىيەنىڭ ئاساسىي مەقسىتى جان – دىل بىلەن خەلق ئۈچۈن خىزمەت قىلىش. قانداق خىزمەت قىلىش كېرەك؟
</S>
<S ID=62438>
ئاخباراتچى ئىمكانىيەتنىڭ بارىچە ئاممىنىڭ گۈزەل تۇرمۇشقا بولغان ئارزۇسىنى ئىپادىلىشى، ئۇلاردىكى ھەر خىل گۇمان ۋە جەمئىيەتتىكى خاتا تونۇشتىن كېلىپ چىققان ئارازلارنى تۈگىتىش ئارقىلىق ئۇلارنىڭ قايناق ھېسسىياتىنى ئۇرغۇتۇپ، دەۋرنىڭ شانلىق تىپلىرىنى مەدھىيەلەپ، ئورتاق گۈللىنىشتىن ئىبارەت جۇڭگو ئارزۇسىنى روياپقا چىقىرىش ئىشەنچىسىنى چىڭىتىشى كېرەك.
</S>
<S ID=62439>
 ئاخباراتچىلار ئاممىنىڭ سادىق ۋەكىلى بولۇشتا ‹‹كالا بولۇپ باش ئىگىمەن سەبىي بالىلارغا›› دېگەندەك كەسىپ روھىنى جارى قىلدۇرۇپ، چىن كۆڭلى بىلەن ئاساسىي قاتلامغا بېرىشى، ئىستىلنى ياخشىلىشى، يېزىقچىلىق ئۇسلۇبىنى ئۆزگەرتىشى كېرەك.
</S>
<S ID=62440>
ئاخباراتچى ئېرىنمەي مۇخبىرلىق قىلغاندىلا، ئاندىن كۆڭلىدە دەۋر بولىدۇ؛ ئاساسىي قاتلامغا بارغاندا، ئاندىن كۆڭلىدە ئامما بولىدۇ؛ نەق مەيدانغا بارغاندا، ئاندىن ھەقىقىي تەسىراتقا ئىگە بولالايدۇ، ھەم شۇنداقلا ئاخباراتچىلارنىڭ ‹‹پارتىيەنىڭ سىياسىي تەشەببۇسلىرىنى تارقاتقۇچى، دەۋرنى خاتىرىلىگۈچى، ئىجتىمائىي تەرەققىياتنى ئىلگىرى سۈرگۈچى، ئادىللىق ۋە ھەققانىيەتنى ياقلىغۇچى›› بولۇشتەك بۇرچىنى ئادا قىلالايدۇ.
</S>
<S ID=62441>
 يولداش شى جىنپىڭ ‹‹ئىستىلدا دۇرۇس ئاخباراتچىلاردىن بولۇش كېرەك››، دەپ تەلەپ قىلدى.
</S>
<S ID=62442>
شۇڭا، ئۆزىمىزگە قاتتىق تەلەپ قويۇپ، دۇرۇس ئىش قىلىشىمىز كېرەك.
</S>
<S ID=62443>
ئۆزىمىزدىكى يېتەرسىزلىكلەرنى كۆرمەي، باشقىلارغىلا ئېسىلىۋالماسلىق كېرەك.
</S>
<S ID=62444>
ئىدىيە جەھەتتە تەربىيەلىنىشنى ئاڭلىق كۈچەيتىپ، ئىجابىي دۇنيا قاراش، ساغلام كىشىلىك تۇرمۇش قارىشى، ھەممىدىن ئۈستۈن تۇرىدىغان خەلق قارىشى، ئۇزاق تارىخقا ئىگە مەدەنىيەت قارىشى ۋە رەھىمدىل – دىيانەتلىك ئەخلاق قارىشىنى تۇرغۇزۇش كېرەك.
</S>
<S ID=62445>
تارقاتقۇچى بولۇش ئۈچۈن، يېتەكلەشنى بىلىش كېرەك؛ خاتىرىلىگۈچى بولۇش ئۈچۈن، چىنلىققا ئەھمىيەت بېرىش كېرەك؛ ئىلگىرى سۈرگۈچى بولۇش ئۈچۈن، رىغبەتلەندۈرۈشكە ماھىر بولۇش كېرەك؛ قوغدىغۇچى بولۇش ئۈچۈن، نازارەت قىلىشقا جۈرئەت قىلىش كېرەك.
</S>
<S ID=62446>
دائىم ئۆزى ئۈستىدە ئويلىنىشتەك ئۆزىنى رىغبەتلەندۈرۈش روھى بىلەن، خەۋەر قىلىش ئىدىيەسى، شەكلى، ئۇسۇلى ۋە ۋاسىتىلىرىدە ئۈزلۈكسىز يېڭىلىق يارىتىپ، ئاخبارات ئەسىرىدىكى پاكىت ۋە قائىدىلەرنى ئېنىق چۈشەندۈرۈپ، ياخشى تارقىتىپ، قوبۇللىغۇچىلارنىڭ كاللىسىغا سىڭدۈرۈشى كېرەك.
</S>
<S ID=62447>
بولمىسا، دەۋاتقانلىرىمىزنىڭ ھەممىسى قۇرۇق گەپ بولۇپ قالىدۇ.
</S>
<S ID=62448>
ھەممىگە ئايانكى، تارقاتقاندىلا تەسىر قوزغىغىلى بولىدۇ، تەسىر قوزغىغاندا يېتەكلىگىلى بولىدۇ.
</S>
<S ID=62449>
پارتىيەنىڭ ئاخبارات جامائەت پىكرىنىڭ تەرەققىياتىنىڭ ھەقىقىي ‹‹ئىلگىرى سۈرگۈچىسى››، ئەلرايىنىڭ ‹‹كۆرسەتكۈچىسى››، جەمئىيەتنىڭ ‹‹چاپلاشتۇرغۇچىسى››، ئەخلاقنىڭ ‹‹ يۆنىلىشىنى كۆرسەتكۈچىسى›› بولۇشى ئۈچۈن، جۇڭگوچە سوتسىيالىزم ئىشلىرىنى ئالقىشلاپ، پارتىيە ۋە خەلق ئىشىنىدىغان ئاخباراتچىلاردىن بولۇشقا پۈتۈن كۈچىمىز بىلەن تىرىشىشىمىز لازىم.
</S>
<S ID=62450>
(ئاپتور: شىنجاڭ ئاخباراتچىلار جەمئىيىتىنىڭ رەئىسى)
</S>
</TEXT>
/BODY
/DOC