<DOC>
<DOCID>TIANSHAN.508947</DOCID>
<HEADER>
<CLASS>شىنجاڭ</CLASS>
<DATE>2016-03-14 11:05:10</DATE>
</HEADER>
<BODY>
<HEADLINE>
<S ID=19688>
قاراقاشلىق يىگىتنىڭ چېنجۇدا سۇغا چۈشۈپ كەتكەن ئايالنى قۇتقۇزغانلىقى تىللاردا داستان بولدى
</S>
</HEADLINE>
<TEXT>
<S ID=19689>
   جاۋ شىيا خەۋەر قىلىدۇ: شىنجاڭلىق يىگىت خەبەر ئەخمەتنىڭ خەنزۇ ياش بىلەن بىرلىشىپ سۇغا چۈشۈپ كەتكەن ئايالنى قۇتقۇزغانلىقى توغرىسىدىكى خەۋەر يېقىندا خۇنەن ئۆلكىسى چېنجۇ شەھىرىنىڭ كوچا – كويلىرىدا تىللاردا داستان بولدى.
</S>
<S ID=19690>
قۇتقۇزۇۋېلىنغان ئايال خۇاڭ رېنيۆ ‹‹توغرا كەيپىياتنى ئەۋج ئالدۇرۇپ، باتۇرلارچە ئادەم قۇتقۇزغان›› دېگەن خەتلەر يېزىلغان لەۋھەنى خەبەرگە تەقدىم قىلىپ، ئۇنىڭ خالىس شەپقىتىگە تەشەككۈر ئېيتتى.
</S>
<S ID=19691>
   خەبەر ئەخمەت 7 – مارت سائەت 15تە چېنجۇ شەھىرىنىڭ گاۋيىلىڭ مەنزىرە رايونى ئەتراپىدا كاۋاپ سېتىۋاتقاندا، تۇيۇقسىز بىرىنىڭ ‹‹قۇتقۇزۇڭلار›› دېگەن ئاۋازىنى ئاڭلاپ، ئاۋاز چىققان تەرەپكە يۈگۈرۈپ بېرىپ، سۇغا چۈشۈپ كەتكەن ئايالنىڭ سۇدا تىركىشىپ، ئۇنى قۇتقۇزۇۋاتقان يەنە بىر ئەرنى تۇتماقچى بولغانلىقىنى كۆردى، ھالبۇكى بۇ ئەرنىڭ كۈچى قالمىغان بولۇپ، ئەھۋال ئىنتايىن خەتەرلىك ئىدى.
</S>
<S ID=19692>
   ھايات – ماماتلىق پەيتتە، خەبەر ئەخمەت 20 نەچچە مېتىر چوڭقۇرلۇقتىكى كۆلچەككە سەكرەپ چۈشۈپ، ئايالنىڭ قېشىغا تېزلىكتە ئۈزۈپ باردى.
</S>
<S ID=19693>
‹‹مەن ئۇنىڭ قېشىغا بارغاندا، ئۇ ھوشىنى يوقىتايلا دەپتىكەن›› دېدى خەبەر ئەخمەت.
</S>
<S ID=19694>
   بۇ ۋاقىتتا سۇغا چۈشۈپ كەتكەن ئايال خەبەر ئەخمەتنىڭ بوينىغا ئېسىلىۋالدى، خەبەر ئەخمەت كۈچەپ ئۈزدى، خەبەر ئەخمەتنىڭ ئاغزى – بۇرنىغا سۇ كىرىپ كەتتى، سۇ ئوتلىرى تېرىسىنى جىجىۋەتتى،
</S>
<S ID=19695>
   لېكىن ئۇ كۆڭلىدە ‹‹ئادەم قۇتقۇزۇش مۇھىم›› دەپ ئويلىدى. خەبەر ئەخمەت بىر قولىدا سۇغا چۈشۈپ كەتكەن ئايالنى تارتىپ، بىر قولى بىلەن ناھايىتى تەسلىكتە ئۈزدى. ئۇزاق ئۆتمەي ئالدىدا قۇتقۇزۇشقا قاتناشقان ئەرمۇ ئۈزۈپ كېلىپ، خەبەر ئەخمەت بىلەن بىرلىشىپ ئايالنى قىرغاققا تارتتى. ئاخىرىدا قىرغاقتىكى ئاممىنىڭ بىرلىكتە تىرىشىشى بىلەن سۇغا چۈشۈپ كەتكەن ئايال قۇتقۇزۇۋېلىندى.
</S>
<S ID=19696>
   بۇ ۋاقىتتا خەبەر ئەخمەتنىڭ كۈچى قالمىغان بولۇپ، قىرغاقتا ھوشىدىن كەتتى. ئۈلگۈرۈپ كەلگەن ساقچىلار ۋە ئەتراپتىكى ئامما بىرلىشىپ دەرھال ئۇنى قۇتقۇزدى، شۇندىلا ئۇ ئاستا ھوشىغا كەلدى.
</S>
<S ID=19697>
   شۇ كۈنى نەچچە يۈز كىشى نەق مەيداندا بۇ تەسىرلىك كۆرۈنۈشنى كۆردى، كۆپچىلىك بۇ ئاق كۆڭۈل، باتۇر شىنجاڭلىق يىگىتنى ماختىدى. چېنجۇ شەھىرىدە تەكشۈرۈپ تەتقىق قىلىۋاتقان خوتەن ۋىلايەتلىك مىللەتلەر، دىن ئىشلىرى كومىتېتىنىڭ مۇدىرى ئەخمەتجان جۈمە 8 – مارت بۇ خەۋەرنى ئاڭلىغاندىن كېيىن، چېنجۇ شەھىرىدىكى ئالاقىدار رەھبەرلەر بىلەن بىللە خەبەر ئەخمەتنى يوقلىدى ۋە ھال سورىدى، ئۇنى ‹‹شىنجاڭلىقلارنىڭ پەخرى›› دەپ ماختىدى.
</S>
<S ID=19698>
خەبەر ئەخمەت ئىشلەيدىغان شىركەتنىڭ خوجايىنىمۇ ئۇنى 2000 يۈەن بىلەن مۇكاپاتلاپ، خادىملارنى ئۇنىڭدىن ئۆگىنىشكە چاقىردى.
</S>
<S ID=19699>
ھازىر چېنجۇ شەھىرى خەبەر ئەخمەتكە ‹‹ئادالەت يولىدا پىداكارلىق كۆرسەتكەن ئىلغار شەخس›› دەپ نام بېرىشكە ئىلتىماس قىلدى.
</S>
<S ID=19700>
   ‹‹مەيلى كىم سۇغا چۈشۈپ كەتسۇن، مەن ئوخشاشلا سۇغا سەكرەپ چۈشۈپ قۇتقۇزىمەن!››.
</S>
<S ID=19701>
خەبەر ئەخمەت 12 – مارت مۇخبىرلارنىڭ تېلېفون زىيارىتىنى قوبۇل قىلغاندا قايتا – قايتا ‹‹بۇ مېنىڭ قىلىشقا تېگىشلىك ئىشىم›› دېدى.
</S>
<S ID=19702>
ئىگىلىنىشىچە، 31 ياشلىق خەبەر ئەخمەت خوتەن ۋىلايىتى قاراقاش ناھىيەسىنىڭ تۈۋەت يېزىسىدىن بولۇپ، چېنجۇ شەھىرىدىكى شىنجاڭ ئابلاجان كاۋاپچىلىق چەكلىك مەسئۇلىيەت شىركىتىدە ئىشلەيدىكەن.
</S>
<S ID=19703>
خەبەر ئەخمەت ئىشلەۋاتقان شىركەت بۇنىڭدىن ئىلگىرى شۇ جايدا خېلى داڭق چىقارغان بولۇپ، ئۇلار تىجارەت قىلىۋاتقان شىنجاڭنىڭ ئېسىل تائاملىرى ئالقىشقا ئېرىشىپلا قالماستىن، يەنە بۇ يىل 9 – يانۋار شىركەتتىكى ئۈچ ئۇيغۇر يىگىتنىڭ چېنجۇدىكى بېيخۇ باغچىسىدا سۇغا چۈشۈپ كەتكەن بىرىنى قۇتقۇزۇۋالغانلىقى تاراتقۇلارنىڭ دىققىتىنى تارتقان. زىيارەت ئاياغلاشقاندا، خەبەر سەمىمىيلىك بىلەن ‹‹كېيىن مۇشۇنداق ئەھۋالغا يولۇقسام، يەنە مۇشۇنداق قىلىمەن›› دېدى.
</S>
<S ID=19704>
‏
</S>
</TEXT>
/BODY
/DOC