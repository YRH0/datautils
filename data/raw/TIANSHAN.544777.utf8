<DOC>
<DOCID>TIANSHAN.544777</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-08-29 10:58:38</DATE>
</HEADER>
<BODY>
<HEADLINE>
<S ID=43642>
ئىتتىپاقلىق گۈللىرى ئېچىلدى، خۇش پۇراقلار چېچىلدى (2)
</S>
</HEADLINE>
<TEXT>
<S ID=43643>
    پاتىمە ئەيسا، مۇيەسسەر ئاباھامىت
</S>
<S ID=43644>
   ئەل يۇرت بولسا ئىناق، تاپقۇسى ئىشلا روناق
</S>
<S ID=43645>
    ئاقتۇ ناھىيەسىنىڭ ئاقتۇ بازىرى قايچا ئېرىق كەنتىدىكى غېنىجان غۇلاجىدىن 2000 – يىلى شىنجاڭ يېزا ئىگىلىك ئۇنىۋېرسىتېتىنىڭ مال دوختۇرلۇق كەسپىنى پۈتكۈزۈپ يۇرتىغا قايتتى.
</S>
<S ID=43646>
غېنىجان غۇلاجىدىن ئوقۇۋاتقان مەزگىلىدىلا ئۆز ئالدىغا بىرەر ئىش قىلىشنى كۆڭلىگە پۈككەنىدى، ئۇ يۇرتداشلىرىنىڭ تۇرمۇش ئەھۋالىنى ئىگىلەش ئۈچۈن، ئەتىگەن، ئاخشاملىرى ئۆيمۇئۆي كىرىپ ئۇلار بىلەن مۇڭداشتى، يۇرتىدىكى تاشلاندۇق شورلۇقلارنى ئايلاندى، شۇ جەرياندا ئۇ كۆڭلىگە بىر پىلاننى پۈكۈپ، كەنتىدە ئىگىلىك تىكلەش قارارىغا كەلدى دە، بانكىدىن 20 مىڭ يۈەن قەرز ئېلىپ، دەسلىپىدە 35 مو شورلۇقنى ئۆزلەشتۈرۈپ بۇغداي تېرىدى، يەرنىڭ ئەتراپىغا كۆچەت تىكتى، ئوقۇغان كەسپىنى ئەمەلىيەتتە ئىشلىتىپ، قوي، كالا بورداشقا باشلىدى.
</S>
<S ID=43647>
ئالىي مەكتەپنى پۈتكۈزگەن ئوغلىنىڭ ھۆكۈمەت ئورۇنلىرىدا ئىشلەشتىن ۋازكېچىپ، ئۆز ئالدىغا ئىگىلىك تىكلىشىگە قارشى تۇرغان ئاتا – ئانىسىمۇ ئوغلىنىڭ تىرىشچانلىقىدىن تەسىرلىنىپ، ئۇنى ئىقتىسادىي جەھەتتىن يۆلەشكە، ئۇنىڭغا روھىي جەھەتتىن مەدەت بېرىشكە باشلىدى.
</S>
<S ID=43648>
قىسقىغىنا بىر نەچچە يىلدا غېنىجان غۇلاجىدىن 200 مو شورلۇقنى تېرىلغۇ يەرگە، مېۋىلىك باغقا ئايلاندۇردى.
</S>
<S ID=43649>
    2009 – يىلى غېنىجان غۇلاجىدىن كەنتىدىكى سەككىز دېھقاننىڭ پاي قوشۇشى بىلەن ‹‹كۈسەن دەريا ئائىلە باقمىچىلىق ھەمكارلىق كوپىراتىپى››نى قۇردى، بۇ سەككىز دېھقاننىڭ تۆتى خەنزۇ، تۆتى ئۇيغۇر ئىدى. غېنىجان غۇلاجىدىن سىچۈەندىن كېلىپ ئاقتۇ بازىرىدا ئولتۇراقلىشىپ قالغان چى گاڭنى ياردەمچىلىككە تاللاپ، چى گاڭ بىلەن ھەمكارلىق كوپىراتىپىنى تەرەققىي قىلدۇرۇش، دېھقانلارغا كۆپرەك پايدا يەتكۈزۈش توغرىسىدا پىلان تۈزدى.
</S>
<S ID=43650>
ئۇلار ئىشنى مەبلەغ ئاز كېتىدىغان، تېز ئۈنۈمىنى كۆرگىلى بولىدىغان كەسىپتىن باشلاش ئۈچۈن، نەنجىڭدىن 500 توخۇ ئەكەلدۈردى، 10 مىڭ پامىر قارا پاپا توخۇسى، 13 مىڭ قىزىل تۇمشۇقلۇق ئۆردەك سېتىۋالدى، ھەمكارلىق كوپىراتىپىدىكى ھەر مىللەت ئەزالىرىغا ئۆي قۇشلىرىنى بېقىش تېخنىكىسىنى ئۆگەتتى.
</S>
<S ID=43651>
ئۇلار توخۇ – ئۆردەكلىرىنى باغدا يايلىتىپ باقىدىغان بولغاچقا، تۇخۇملىرىنىڭ ئوزۇقلىق قىممىتى يۇقىرى ئىدى، شۇڭا تېزلا تۇخۇملىرىنىڭ يىراق – يېقىندا داڭقى چىقىپ، قەشقەر شەھىرى ۋە يېڭىسار ناھىيەسى قاتارلىق قوشنا جايلاردىكى مېھمانساراي، رېستورانلار بەس – بەستە تۇخۇم زاكاز قىلدى.
</S>
<S ID=43652>
تۇخۇملارنىڭ ئوراپ قاچىلىنىشى ياخشى، ئېلىپ يۈرۈشكە ئەپلىك بولغاچقا، ھېيت، بايرامدا سوۋغا ئاپىرىدىغانلار، يىراق – يېقىنغا ئەۋەتىدىغانلارنىڭمۇ ئايىغى ئۈزۈلمىدى.
</S>
<S ID=43653>
شۇنداق قىلىپ ھەمكارلىق كوپىراتىپى قۇرۇلغان تۇنجى يىلىلا دېھقانلار قوشقان پېيىنىڭ دىرىنى قايتۇرۇۋالدى.
</S>
<S ID=43654>
ھەمكارلىق كوپىراتىپىغا قاتناشقان دېھقانلارنىڭ بېيىۋاتقانلىقىنى كۆرگەن ھەر مىللەت دېھقانلىرى ئارقا – ئارقىدىن پاي قوشتى، 2011 – يىلىنىڭ بېشىدا ھەمكارلىق كوپىراتىپىنىڭ ئەزاسى 36 گە يەتتى، ھەمكارلىق كوپىراتىپىغا قاتناشقان دېھقانلارغا غېنىجان غۇلاجىدىن بىلەن چى گاڭ ئۆي قۇشلىرىنى بېقىش، كالا – قويلارنى بورداش تېخنىكىسىنى ئۆگەتتى.
</S>
<S ID=43655>
    بىزدە ‹‹ئىش ئۆملۈكتە، كۈچ بىرلىكتە›› دېگەن گەپ بار، چى گاڭ ئىككىمىز بىر – بىرىمىزنىڭ كەسىپتىكى ئارتۇقچىلىقىنى ئۆگەندۇق، ھەمدەم بولدۇق، ھەمكارلىق كوپىراتىپىمىزدىكى ھەر مىللەت ئەزالار بىر ئائىلە كىشىلىرىدەك بىرلىكتە تىرىشتۇق.
</S>
<S ID=43656>
نەتىجىدە يىراق – يېقىندا نامى بار ھەمكارلىق كوپىراتىپى بولۇپ قالدۇق، دېدى غېنىجان غۇلاجىدىن بىزگە.
</S>
<S ID=43657>
    قايچا ئېرىق كەنتىنىڭ سۈيى ئەلۋەك بولغاچقا، دېھقانلار ئەزەلدىن تېرىقچىلىقتا شال تېرىشنى ئاساس قىلاتتى، غېنىجان غۇلاجىدىن بىلەن چى گاڭ كەنتنىڭ سۇلۇق يەرلىرىدىن پايدىلىنىپ، ھەمكارلىق كوپىراتىپىدىكى ئەزالارنى نېلۇپەر گۈلى ئۆستۈرۈشكە دەۋەت قىلدى، چى گاڭ باشلامچى بولۇپ نېلۇپەر گۈلى ئۆستۈرۈپ، ئەزالارغا ئۈلگە كۆرسەتتى.
</S>
<S ID=43658>
نېلۇپەر گۈلىنىڭ ئىقتىسادىي كىرىمى شالغا قارىغاندا يۇقىرى بولغاچقا، چى گاڭ بىرىنچى يىلىلا بىر مو يەردىن 5000 يۈەن ساپ پايدا ئالدى، ئەمەلىي پايدىنى كۆرگەن دېھقانلار سۇلۇق يەرلىرىدە بەس – بەستە نېلۇپەر ئۆستۈرۈشكە باشلىدى.
</S>
<S ID=43659>
    غېنىجان غۇلاجىدىن بىلەن چى گاڭ بىزگە چىرايلىق، تەكشى ئېچىلغان نېلۇپەر ئېتىزلىقىدا نېلۇپەر گۈلىنىڭ قىممىتىنى تونۇشتۇرۇپ:
</S>
<S ID=43660>
    -نېلۇپەر گۈلىنىڭ يىلتىزىدىن، يوپۇرمىقىدىن، بەرگىدىن قورۇما تەييارلىغىلى، چاي دەملەپ ئىچكىلى، دورا ياسىغىلى بولىدۇ، ئوزۇقلۇق قىممىتى يۇقىرى، ئۇنىڭ ئۈستىگە جەنۇبىي شىنجاڭدا نېلۇپەر ئۆستۈرىدىغان جاي كۆپ بولمىغاچقا، نېلۇپەر گۈلى بازارلىق بولۇۋاتىدۇ،- دېدى.
</S>
<S ID=43661>
   ‹‹باشقىلارغا ياردەم بېرىش ھاياتىمنى تېخىمۇ مەنىلىك قىلدى››
</S>
<S ID=43662>
    9 – ئىيۇل ئاقتۇ ناھىيەسىنىڭ مۇزتاغ يولى ئاھالە كومىتېتىدىكى ‹‹ئىناق مەھەللە››دە زىيارەتتە بولغىنىمىزدا، ناھىيەلىك پارتكوم ئىشخانىسىدىن ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمىتى بىلەن بۇ مەھەللىگە چۈشكەن جۇ جۈن بىلەن ئۇچرىشىپ قالدۇق.
</S>
<S ID=43663>
جۇ جۈن مەھەللىدىكى تاغلىق رايونلاردىن كۆچۈرۈلۈپ كېلىنگەن قىرغىز، تاجىك بالىلار بىلەن قىزغىن پاراڭلىشىۋاتاتتى.
</S>
<S ID=43664>
    -تەتىلىڭلار قانداقراق ئۆتۈۋاتىدۇ؟
</S>
<S ID=43665>
    -بەك ئوبدان، كۈندە مەھەللىدە يىغىلىپ ئۇيغۇرچە ئۇسسۇل ئۆگىنىۋاتىمىز، توپ تېپىۋاتىمىز، تۈرلۈك ئويۇنلارنى ئويناۋاتىمىز... بالىلار قۇشقاچتەك چۇرقىراشتى.
</S>
<S ID=43666>
    ھەربىيلىكتىن قايتقاندىن كېيىن شىنجاڭدا قالغان ئوتتۇرا بوي، ئاق پىشماق، مىجەزى ئوچۇق جۇجۈن مەيلى قەيەردە ئىشلىسۇن، ھەر مىللەت بالىلىرىنىڭ ئوقۇشىغا، تۇرمۇشىغا كۆڭۈل بۆلۈپ، ئائىلىسىدە قىيىنچىلىقى بار بالىلارغا ياردەم بېرىپ كەلدى.
</S>
<S ID=43667>
ئۇ 2011 – يىلى مەمۇرلۇق ئىمتىھانىدىن ئۆتۈپ، مۇجى يېزىسىغا تەقسىم قىلىندى.
</S>
<S ID=43668>
ئۇ خىزمەتكە چۈشكەن كۈندىن باشلاپ ئۆزىگە قاتتىق تەلەپ قويۇپ، قىرغىزلارنىڭ ئۆرپ – ئادەتلىرىنى ئۆگەندى، ئۇلار بىلەن دوستلاشتى، ئەتراپىدىكى نامرات چارۋىچىلارنى بېيىش يولىغا باشلاشقا، ياردەم بېرىشكە تىرىشتى.
</S>
<S ID=43669>
دائىم دېگۈدەك مۇجى يېزىسىنىڭ تەرەققىياتى ئۈستىدە باش قاتۇردى.
</S>
<S ID=43670>
ئۇ 2014 – يىلى 7 – ئايدىن باشلاپ بوش ۋاقتىدىن پايدىلىنىپ، تور ۋە ئۈندىدار سۇپىسىدىن پايدىلىنىپ، ‹‹مېھىر – مۇھەببەت يەتكۈزۈش ئائىلىسى›› پاراۋانلىق پائالىيىتىنى باشلىدى ھەم شۇ يىلى ‹‹مېھىر – مۇھەببەت يەتكۈزۈش ئائىلىسى›› پاراۋانلىق جەمئىيىتىنى ناھىيەلىك خەلق ئىشلىرى ئىدارىسىگە ئەنگە ئالدۇردى.
</S>
<S ID=43671>
ئۇ جەمئىيەتتىكى ھەرقايسى ساھەلەرنى چەت تاغلىق رايوندىكى نامراتلارغا ماددىي ئەشيا ۋە ئوقۇش قوراللىرىنى ياردەم قىلىشنى مۇراجىئەت قىلدى، ھازىرغىچە جياڭسۇ ‹‹نەنتۈنلەيشى›› توقۇمىچىلىق ھەسسىدارلىق شىركىتى، گۇاڭجۇ ‹‹ميەنياڭيى›› سودا ھەسسىدارلىق شىركىتى، شاڭخەي ‹‹شىڭچۈ›› پاراۋانلىق ئەترىتى قاتارلىق شىركەت، پاراۋانلىق ئەترەتلىرى ۋە جەمئىيەتتىكى ھەر ساھە كىشىلىرىنىڭ ياردىمىگە ئېرىشتى، ئۇ قۇرغان ‹‹مېھىر – مۇھەببەت يەتكۈزۈش ئائىلىسى›› پاراۋانلىق جەمئىيىتى ھازىرغىچە 1 مىليون يۈەن قىممىتىدىكى ماددىي بۇيۇم تاپشۇرۇۋالدى ھەم بۇ بۇيۇملارنى چارۋىچىلار ۋە ئۇلارنىڭ پەرزەنتلىرىگە تارقىتىپ بەردى.
</S>
<S ID=43672>
    جۇ جۈن نامراتلارنى يۆلەشتە ماددىي بۇيۇم بىلەن يۆلەشتىن باشقا، ئۇلارنى چارۋىچىلىق مەھسۇلاتلىرىنى بازارغا سېلىشقا يېتەكلەپ، بېكىنمىچىلىك ئىدىيەسىدىن قۇتۇلۇپ، بېيىش يولىغا مېڭىشىغا تۈرتكە بولدى.
</S>
<S ID=43673>
ئۇ بىزگە: باشقىلارغا ياردەم بېرىش ھاياتىمنى تېخىمۇ مەنىلىك قىلدى، ‹‹مېھىر – مۇھەببەت يەتكۈزۈش ئائىلىسى›› پاراۋانلىق جەمئىيىتى ئارقىلىق تېخىمۇ كۆپ ئاز سانلىق مىللەت خەلقىگە ياردەم بېرىشكە تىرىشىمەن، دېدى.
</S>
<S ID=43674>
ئۇ 2014 – يىلىدىن ھازىرغىچە ناھىيە بويىچە ‹‹مىللەتلەر ئىتتىپاقلىقىدىكى ئىلغار شەخس››، ‹‹نامراتلارنى يۆلەشتىكى ئىلغار شەخس››، ‹‹مىللەتلەر ئىتتىپاقلىقىدىكى ئۈلگىلىك ياش›› شەرىپىگە ئېرىشتى.
</S>
</TEXT>
/BODY
/DOC