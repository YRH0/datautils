<DOC>
<DOCID>TIANSHAN.493903</DOCID>
<HEADER>
<CLASS>شىنجاڭ</CLASS>
<DATE>2016-01-28 12:21:08</DATE>
</HEADER>
<BODY>
<HEADLINE>
<S ID=6921>
‹‹يۇلتۇز–قۇندۇز›› خەير–ساخاۋەت فوندى قۇرۇلدى
</S>
</HEADLINE>
<TEXT>
<S ID=6922>
    گۈلمىرە مۇھەممەد خەۋەر قىلىدۇ: ‹‹يۇلتۇز – قۇندۇز خەير – ساخاۋەت فوندى›› يېقىندا ئۈرۈمچى شەھىرىدە قۇرۇلدى.
</S>
<S ID=6923>
   ئۇقۇشىمچە، ‹‹يۇلتۇز – قۇندۇز خەير – ساخاۋەت فوندى››نىڭ قۇرغۇچىلىرى قوشكېزەك ئاچا – سىڭىل يۇلتۇز سىدىق بىلەن قۇندۇز سىدىق بولۇپ، ئۇلار جۇڭگو گېئولوگىيە ئۇنىۋېرسىتېتىنىڭ دوكتور ئاسپىرانتى ئىكەن.
</S>
<S ID=6924>
يۇلتۇز بىلەن قۇندۇز ئاپتونوم رايونىمىزدىكى ئۆسمۈر بالىلارنىڭ ساغلام ئۆسۈپ يېتىلىشىگە تېخىمۇ ئەۋزەل شارائىت ھازىرلاپ بېرىش، ئائىلىسىدە قىيىنچىلىقى بار ئوقۇغۇچىلارنىڭ ئوقۇش ئارزۇسىنى ئەمەلگە ئاشۇرۇش، جەمئىيەتتە خەير – ساخاۋەت ھەرىكىتىنى ئومۇملاشتۇرۇش، پىدائىيلىق روھىنى ئەۋج ئالدۇرۇش، ھۆكۈمەت، كارخانا، مەكتەپ، جامائەت پاراۋانلىق ئاپپاراتلىرى، پىدائىيلار ئورتاق قاتنىشىدىغان ئورتاق سۇپا بەرپا قىلىش مەقسىتىدە بۇلتۇر 11 – ئاينىڭ 2 – كۈنى شىنجاڭ ياشلار، ئۆسمۈرلەر تەرەققىيات فوندى جەمئىيىتىنىڭ قارىمىقىدا ‹‹يۇلتۇز – قۇندۇز خەير – ساخاۋەت فوندى››نى تەسىس قىلغان.
</S>
<S ID=6925>
مەزكۇر خەير – ساخاۋەت فوندى شەخسلەر ئۆز ئىختىيارلىقى بىلەن قاتنىشىشنى پىرىنسىپ قىلىپ تەشكىللەنگەن كوللېكتىپ بولۇپ، دۆلەتنىڭ قانۇن – بەلگىلىمىلىرى ئىجازەت قىلغان دائىرىدە، ئاپتونوم رايونلۇق ياشلار، ئۆسمۈرلەر تەرەققىيات فوندى جەمئىيىتىنىڭ يېتەكچىلىكىدە، پىدائىيلارنىڭ ئەۋزەللىكى ئارقىلىق جامائەت پاراۋانلىقى بويىچە ئوقۇتۇشقا ياردەم بېرىش، ماددىي بۇيۇم ئىئانە قىلىش، لېكسىيە سۆزلەش، نامرات ئوقۇغۇچىلارغا ئوقۇش مۇكاپات پۇلى بېرىش ۋە مېھىر – شەپقەت كۇتۇپخانىسى قۇرۇش قاتارلىق پائالىيەتلەرنى قانات يايدۇرىدىكەن.
</S>
<S ID=6926>
   تونۇشتۇرۇلۇشىچە، ئاچا – سىڭىل ئىككىيلەن بۇلتۇر 4 – ئايدىن باشلاپ ‹‹يۇلتۇز – قۇندۇز خەير – ساخاۋىتى›› نامىدا تېڭشۈن جامائەت پاراۋانلىقى خەير – ساخاۋەت فوندى جەمئىيىتى، جۇڭخۇا ئىجتىمائىي قۇتقۇزۇش فوندى، جۇڭگو نامراتلارنى يۆلەش فوندى جەمئىيىتى، جۇڭگو ‹‹9958›› بالىلار جىددىي قۇتقۇزۇش ياردەم بېرىش ئورنى قاتارلىق ئورۇنلار بىلەن ھەمكارلىشىپ، جەمئىيەتتىن 650 مىڭ يۈەندىن ئارتۇق ئىئانە توپلاپ، ياردەمگە موھتاج 1433 كىشىگە ياردەم قىلغان.
</S>
<S ID=6927>
ئۇلار بۇ مەزگىلدە، ئاپتونوم رايونىمىزنىڭ ھەر قايسى جايلىرىدىكى 23 يېزا مەكتىپىدە تەكشۈرۈش ئارقىلىق چەت – ياقا جايلاردىكى ئاتا – ئانىلار ۋە بالىلارغا لېكسىيە سۆزلەپ، ئۇلارغا پەقەت بىلىم ئىگىلەش ئارقىلىق ئۆز تەقدىرىنى ئۆزگەرتكىلى بولىدىغانلىقىدەك ھەقىقەتنى چۈشەندۈرۈپ، ئۇلارنى جەمئىيەتنىڭ ئىناق تەرەققىي قىلىشىغا تۆھپە قوشۇشقا يېتەكلىگەن.
</S>
<S ID=6928>
‏
</S>
</TEXT>
/BODY
/DOC