<DOC>
<DOCID>TIANSHAN.548827</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-09-09 15:50:39</DATE>
</HEADER>
<BODY>
<HEADLINE>
<S ID=48103>
قەشقەر ۋىلايىتىنىڭ شەخسلەر تاپاۋەت بېجى كىرىمى %28.26 ئاشتى
</S>
</HEADLINE>
<TEXT>
<S ID=48104>
   ئىختىيارىي مۇخبىرىمىز ئىمىنجان تۇرسۇن خەۋىرى: قەشقەر ۋىلايەتلىك يەرلىك باج ئىدارىسى بۇ يىل شەخسلەر تاپاۋەت بېجى ئېلىش-باشقۇرۇش جەھەتتە يېڭىچە تەدبىرلەرنى پائال يولغا قويۇپ، ئۆتكەن سەككىز ئاي داۋامىدا يىغىۋالغان تۈرلۈك شەخسلەر تاپاۋەت بېجى كىرىمىنى %28.26 ئاشۇرۇپ، قەشقەرنىڭ ئىقتىساد، خەلق ئىگىلىكى تەرەققىياتىنىڭ ئۈزلۈكسىز جانلىنىپ، ھەر قايسى ساھەلەردىكى تەبىئىي شەخسلەرنىڭ باج تاپشۇرۇشقا تېگىشلىك ھەر خىل تاپاۋەت-كىرىمىنىڭ سىجىل كۆپىيىۋاتقانلىقىنى نامايان قىلىپ بەردى.
</S>
<S ID=48105>
   قەشقەر ۋىلايەتلىك يەرلىك باج ئىدارىسى بۇ يىل كىرگەندىن بۇيان، ئىچكى قىسىمدىكى ئۈنۈملۈك تەدبىرلەر ئارقىلىق، ھەر قايسى ناھىيە، شەھەرلىك يەرلىك باج ئىدارىسى ۋە كادىرلارنىڭ شەخسلەر تاپاۋەت بېجى ئېلىش-باشقۇرۇش سەۋىيەسى ۋە مۇلازىمەت سۈپىتىنى يۇقىرى كۆتۈرۈش بىلەن بىللە، شەخسلەر تاپاۋەت بېجى تور گېزىتى، ئۈندىدار سۇپىسى، QQ توپى قاتارلىق ۋاسىتىلەر ئارقىلىق، شەخسلەر تاپاۋەت بېجى قانۇن-سىياسەتلىرى تەشۋىقاتىنىڭ قاپلىنىش دائىرىسىنى كېڭەيتتى.
</S>
<S ID=48106>
ھەر دەرىجىلىك مالىيە، دۆلەت باج، سودا–سانائەت مەمۇرىي باشقۇرۇش ئىدارىسى ۋە ئىسلاھات-تەرەققىيات كومىتېتى قاتارلىق ئورۇنلار بىلەن زىچ ئالاقە باغلاپ، ھەمكارلىقنى كۈچەيتىپ، كۆپ تەرەپتىن شەخسلەر تاپاۋەت بېجىنى ھېسابلاش سانلىق ئۇچۇرىنى قولغا كەلتۈرۈش، شۇنداقلا كارخانا قانۇنىي ئىگىلەر ۋە پايچىكلارنىڭ ئۆزگىرىش ئەھۋالى، پاي ھوقۇقى مەبلىغى، پاي ھوقۇقىنى ئۆتۈنۈپ بېرىش، پاي ھوقۇقى مۇكاپاتى، پايدىسىغا پاي بېرىش قاتارلىق ئەھۋاللارنى ۋە باشقا سەھەلەردىكى تەبىئىي شەخسلەرنىڭ باج تاپشۇرۇشقا تېگىشلىك غەيرىي پۇل مۇئامىلە خاراكتېرىدىكى تۈرلۈك تاپاۋىتىنى ئىگىلەشنى چىڭ تۇتتى.
</S>
<S ID=48107>
ئۇنىڭدىن باشقا، شەخسلەر تاپاۋەت بېجىنى ۋاكالىتەن تۇتۇپ قېلىپ، ۋاكالىتەن تاپشۇرۇش تۈزۈملىرىنى مۇكەممەللەشتۈرۈپ، نازارەتچىلىكنى كۈچەيتىپ، شەخسلەر تاپاۋەت بېجى ئېلىش-باشقۇرۇش خىزمىتىنى پائال ئىلگىرى سۈردى.
</S>
<S ID=48108>
نەتىجىدە بۇ يىلنىڭ بېشىدىن ئاۋغۇستنىڭ ئاخىرىغا قەدەر ۋىلايەت بويىچە ئىشلەپچىقىرىش، تىجارەت تاپاۋىتى، خادىملارنىڭ مائاش، ئىش ھەققى تاپاۋىتى، ئەمگەك ھەققى تاپاۋىتى ۋە ئۆسۈم، پاي ئۆسۈمى تاپاۋىتى، مال-مۈلۈكنى ئۆتۈنۈپ بېرىش، ئىجارىگە بېرىش تاپاۋىتى قاتارلىق تۈرلۈك تاپاۋەت-كىرىمدىن يىغىۋېلىنغان شەخسلەر تاپاۋەت بېجى كىرىمى 543 مىليون يۈەنگە يېتىپ، بۇلتۇرنىڭ ئوخشاش مەزگىلىدىكىدىن 120 مىليون يۈەن ئاشتى.
</S>
</TEXT>
/BODY
/DOC