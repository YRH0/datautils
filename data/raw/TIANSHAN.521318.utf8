<DOC>
<DOCID>TIANSHAN.521318</DOCID>
<HEADER>
<CLASS>ئۈرۈمچى</CLASS>
<DATE>2016-05-05 12:33:41</DATE>
</HEADER>
<BODY>
<HEADLINE>
<S ID=27209>
كۆكتات باھاسى داۋاملىق تۆۋەنلەيدۇ
</S>
</HEADLINE>
<TEXT>
<S ID=27210>
كۆكتات باھاسى ئومۇميۈزلۈك تۆۋەنلەۋاتىدۇ
</S>
<S ID=27211>
   4 – ئاينىڭ ئاخىرى مۇخبىر ئۈرۈمچى بېييۈەنچۈن بازىرىدا ئىستېمالچىلارنىڭ ھەپتە ئاخىرىدا ئىشلىتىش ئۈچۈن كۆكتات سېتىۋېلىۋاتقانلىقىنى كۆردى.
</S>
<S ID=27212>
   دائىم بۇ يەردىن كۆكتات سېتىۋالىدىغان بىر خېرىدار مۇخبىرغا مۇنداق دېدى: ئىككى كۈن ئىلگىرى كاللەك سەينىڭ ھەر كىلوگىرامى تۆت يۈەن ئىدى، بۈگۈن ئۈچ يۈەنگە چۈشۈپتۇ، ئۈچ كۈننىڭ ئىچىدە بىر يۈەندىن كۆپرەك تۆۋەنلەپتۇ.
</S>
<S ID=27213>
   بۇ بازاردا ئالتە يىلدىن بۇيان كۆكتات سېتىۋاتقان ياڭ ئەيرۇڭنىڭ دېيىشىچە، بۇ ئىككى كۈندىن بۇيان كۆكتاتلارنىڭ باھاسى كۆرۈنەرلىك تۆۋەنلىگەن، پالەك، پۇرچاق ۋە كۈدىنىڭ باھاسىدا تۆۋەنلەش ئەڭ گەۋدىلىك بولۇپ، ئوتتۇرا ھېساب بىلەن %5 تۆۋەنلىگەن.
</S>
<S ID=27214>
   مۇھىتنىڭ تەسىرىدە كۆكتات باھاسى ئۆرلەپ كەتكەن
</S>
<S ID=27215>
   ئىستاتىستىكىلىق مەلۇماتلاردا كۆرسىتىلىشىچە، 3 – ئايدا كۆكتات باھاسى بۇلتۇرنىڭ ئوخشاش مەزگىلىدىكىدىن خېلىلا ئۆرلىگەن بولۇپ، ئۆرلەش نىسبىتى %43.5كە يەتكەن.
</S>
<S ID=27216>
   شىنجاڭ جيۇدىڭ كۆكتات توپ تارقىتىش بازىرىنىڭ مۇئاۋىن دىرېكتورى لى خۇينىڭ تونۇشتۇرۇشىچە، بۇ يىل كۆكتات باھاسىنىڭ ئۆرلىشى مەملىكەتتىكى چوڭ مۇھىتنىڭ تەسىرىگە ئۇچرىغان.
</S>
<S ID=27217>
   لى خۇي مۇنداق دېدى: بۇ يىل 1 – ئايدىن باشلاپ كۈچلۈك سوغۇق ھاۋا ئېقىمى ئۈچ قېتىم مەملىكىتىمىزنىڭ جەنۇبىي رايونلىرىغا ھۇجۇم قىلغان بولۇپ، كۆكتات ئىشلەپچىقىرىشتىكى چوڭ ئۆلكىلەر ئۈششۈك ۋە قارنىڭ زىيىنىغا ئۇچرىدى. بولۇپمۇ يوپۇرماق تۈرىدىكى كۆكتاتلارنىڭ بازارغا كىرىش مىقدارى تۆۋەنلىگەنلىكى ۋە بازارغا كىرىش ۋاقتىنىڭ كېچىكىشى سەۋەبلىك پۈتۈن مەملىكەتتە تەمىنلەش جىددىيلىكى كۆرۈلدى. شىنجاڭدا كۆكتاتلارنىڭ كۆپ قىسمى ئىچكىرى ئۆلكىلەردىن كىرگۈزۈلىدىغان بولۇپ، بازىرىمىزدىمۇ %80 كۆكتات ئىچكىرى ئۆلكىلەردىن كەلتۈرۈلىدۇ. شۇڭا تەمىنلەش يېتەرسىز بولۇش سەۋەبىدىن شىنجاڭدا كۆكتات باھاسى زور تەسىرگە ئۇچرىدى. ئۇنىڭ ئۈستىگە شىنجاڭنىڭ ئۆزىدە ئىشلەپچىقىرىلغان كۆكتاتلار تېخى بازارغا كىرمىگەچكە مۇقەررەر ھالدا كۆكتات باھاسى ئۆسۈپ كەتتى.
</S>
<S ID=27218>
   شىنجاڭ كۆكتاتلىرى بازارغا سېلىنغاندىن كېيىن باھا تەدرىجىي تۆۋەنلەيدۇ
</S>
<S ID=27219>
   بېييۈەنچۈن بازىرىدا تەرخەمەك، مۇچ، شوخلا قاتارلىق كۆكتاتلارغا سودىگەرلەرنىڭ ‹‹شىنجاڭدا ئۆستۈرۈلگەن›› دېگەن خەتلەرنى چاپلاپ سېتىۋاتقانلىقىنى ئۇچراتقىلى بولىدۇ. مەخسۇس مۇچ تىجارىتى قىلىدىغان سودىگەر فېڭ فاڭ مۇنداق دېدى: بىر ئاي ئىلگىرى يۆگىمەچ مۇچنىڭ كۆپىنچىسى ئىچكىرى ئۆلكىلەردىن كەلتۈرۈلگەچكە، ھەر كىلوگىرامىنى 18 يۈەندىن ساتقانىدۇق، ھازىر سېتىۋاتقىنىمىز تۇرپاننىڭ يۆگىمەچ مۇچى، ھەر كىلوگىرامى يەتتە يۈەن. شىنجاڭ كۆكتاتلىرىنىڭ كۆپلەپ بازارغا كىرىشىگە ئەگىشىپ كۆكتات باھاسى يەنىمۇ تۆۋەنلەيدۇ.
</S>
<S ID=27220>
   لى خۇينىڭ دېيىشىچە، كۆكتات باھاسى بۇنىڭدىن كېيىنكى بىر مەزگىلدە ئىزچىل تۆۋەنلەيدىكەن، ئەمما قىسقا ۋاقىت ئىچىدە بۇلتۇرقى سەۋىيەگە چۈشمەيدىكەن. چۈنكى كۆكتات باھاسى دېھقان، سېتىۋالغۇچى ۋە توپ تارقىتىش بازىرىدىن ئىبارەت ئۈچ ھالقىدا شەكىللىنىدىغان بولۇپ، چوقۇم مەلۇم ماسلىشىش مەزگىلى ئۆتكەندىن كېيىن باھا تۆۋەنلەپ مۇۋاپىق ھالەتكە كېلىدىكەن.
</S>
<S ID=27221>
نىجات قۇربان (ت)
</S>
<S ID=27222>
‏
</S>
</TEXT>
/BODY
/DOC