<DOC>
<DOCID>TIANSHAN.521681</DOCID>
<HEADER>
<CLASS>ئۈرۈمچى</CLASS>
<DATE>2016-05-08 11:26:46</DATE>
</HEADER>
<BODY>
<HEADLINE>
<S ID=27374>
«توپا تاغدىكى ياخشى ئاۋاز»دا ياڭرىغان ئىتتىپاقلىق كۈيى
</S>
</HEADLINE>
<TEXT>
<S ID=27375>
 خالىدە ئوبۇل
</S>
<S ID=27376>
　　ئۈرۈمچى شەھىرىنىڭ سايباغ رايونى توپاتاغ تەۋەلىكىنى باشقۇرۇش كومىتېتىغا قاراشلىق تۇگۇڭ مەھەللىسىدىكى لى يۆجى 3- ماي ئەتىگەندە قوشنىسى گۈلبوستان تۇرسۇننىڭ ئىشىكىنى چەكتى:
</S>
<S ID=27377>
　　− تېزرەك ماڭايلى، باشقۇرۇش كومىتېتىدا ئۆتكۈزۈلىدىغان پائالىيەتكە كېچىكىپ قالمايلى- يەنە!
</S>
<S ID=27378>
　　− ماقۇل قوشنام، بىر پەس ساقلاپ تۇرۇڭ، ھازىرلا تەييار بولىمەن.
</S>
<S ID=27379>
　　لى يۆجى بىلەن گۈلبوستاننىڭ قوشنا بولۇپ ئولتۇرغىنىغا ئون يىلدىن ئاشقان بولۇپ، مەھەللىدە ياكى باشقۇرۇش كومىتېتىدا پائالىيەت ئۆتكۈزۈلسە، ئۇلار بىللە بېرىشقا ئادەتلەنگەنىدى، بۇ ئىناق قوشنىلار ئۇرۇق- تۇغقاندەك بولۇشۇپ كەتكەنىدى...
</S>
<S ID=27380>
　　توپا تاغ تەۋەلىكىنى باشقۇرۇش كومىتېتىدا ھەر قانداق پائالىيەت ئۆتكۈزۈلسە، تەۋەلىكتىكى ھەر مىللەت ئامما مانا مۇشۇنداق ئاكتىپلىق بىلەن ئاۋاز قوشاتتى. بۈگۈن تەۋەلىكىنى باشقۇرۇش كومىتېتى خىزمەت بىناسىنىڭ 4- قەۋىتىدىكى يىغىن زالى ئادەمگە تولدى. بۇ يەردە توپاتاغ تەۋەلىكىنى باشقۇرۇش كومىتېتى تەۋەلىكىدىكى 13 مەھەللە بىلەن بىرلىشىپ، مىللەتلەر ئىتتىپاقلىقىنى ئاساسىي تېما قىلغان «توپاتاغدىكى ياخشى ئاۋاز» ناخشا مۇسابىقىسى ئۆتكۈزۈلۈۋاتاتتى. «خۇشال- خۇرام ئوينايلى» دېگەن ياڭراق ناخشا ساداسى ئىچىدە مۇسابىقە باشلاندى، مۇسابىقىگە قاتناشتۇرۇلغان نومۇرلارنىڭ ھەممىسىدە ئىتتىپاقلىق، ئىناقلىق، بەختىيار تۇرمۇش ئەكس ئەتتۈرۈلگەن بولۇپ، بۇ ناخشىلار ئاممىغا قالتىس ياقتى. مەھەللىدىكى پېنسىيونېر لى جيەنمىڭنىڭ ئىجادىيىتىدىكى «ھەر مىللەت قېرىنداشلار بىر ئائىلە كىشىلىرى» دېگەن ناخشا ئورۇنلانغاندا، ھەممەيلەن تەۋەلىككە تونۇشلۇق بۇ ناخشىغا جور بولۇشتى.
</S>
<S ID=27381>
　　توپاتاغ مەھەللىسىدىن مۇسابىقە كۆرگىلى كەلگەن جەمىلە تۇرسۇن مۇنداق دېدى: تەۋەلىكىمىزدىكى ھەر مىللەت ئامما بەكمۇ ئىناق ئۆتىدۇ، بۇ يەردىكى قىزغىن كەيپىيات كىشىنى خۇشاللىققا چۆمدۈرىدۇ. بۇ پائالىيەت ئارقىلىق كۆپچىلىكنىڭ مەدەنىيەت تۇرمۇشى بېيىتىلىپلا قالماي، ھەر مىللەت ئاممىغا ئۆز ئارا تونۇشۇش، ئۆز ئارا پىكىرلىشىش پۇرسىتى يارىتىپ بېرىلدى.
</S>
<S ID=27382>
　　سايباغ رايونلۇق پارتكوم دائىمىي كومىتېتىنىڭ ئەزاسى، تەشۋىقات بۆلۈمىنىڭ باشلىقى گۈلى مۇنەۋۋەر مۇنداق دېدى: ئاپتونوم رايونىمىزدا «مىللەتلەر ئىتتىپاقلىقى- تەرەققىياتى يىلى» پائالىيىتى ئېلىپ بېرىلىۋاتقان مەزگىلدە، توپاتاغ تەۋەلىكىنى باشقۇرۇش كومىتېتى ئۆز جايىنىڭ ئەمەلىيىتىگە ئاساسەن، ناخشا- ئۇسسۇل ئارقىلىق ئىتتىپاقلىق كۈيىنى ياڭرىتىپتۇ، مۇشۇنداق پائالىيەتلەرنى ئۇيۇشتۇرۇش ئارقىلىق كادىرلار بىلەن ئامما، ھەر مىللەت ئامما ئارىسىدا تېخىمۇ ئىناق كەيپىيات شەكىللەندۈرگىلى بولىدۇ. رايونىمىز چوقۇم مىللەتلەر ئىتتىپاقلىقىنى ئۆزىمىزدىن باشلاپ، ھەر قايسى تەۋەلىك، كوچا باشقارمىسى ۋە مەھەللىلەردە مىللەتلەر ئىتتىپاقلىقى خىزمىتىنى چىڭ تۇتۇپ ئىشلەپ، ھەر مىللەت ئاممىنىڭ بىللە ياشاش، بىللە ئۆگىنىش، بىللە ئىشلەش، بىللە كۆڭۈل ئېچىشىنى ئىلگىرى سۈرۈپ، مىللەتلەر ئىتتىپاقلىقى نەمۇنىچىلىرىدىن بولۇشقا تىرىشىدىغان ئىجتىمائىي كەيپىيات يارىتىمىز.
</S>
</TEXT>
/BODY
/DOC