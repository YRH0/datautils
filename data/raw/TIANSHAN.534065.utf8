<DOC>
<DOCID>TIANSHAN.534065</DOCID>
<HEADER>
<CLASS>پەن – مائارىپ</CLASS>
<DATE>2016-07-12 10:36:28</DATE>
</HEADER>
<BODY>
<HEADLINE>
<S ID=32794>
ئۇ ھەر بىر كۆچەتنى كۆڭۈل قويۇپ پەرۋىش قىلدى
</S>
</HEADLINE>
<TEXT>
<S ID=32795>
توقسۇن ناھىيەلىك 1 – باشلانغۇچ مەكتەپنىڭ مۇدىرى، پارتىيە ياچېيكىسىنىڭ مۇئاۋىن شۇجىسى پېڭ گۇيچىن توغرىسىدا
</S>
<S ID=32796>
لى ياڭ
</S>
<S ID=32797>
   توقسۇن ناھىيەلىك 1 – باشلانغۇچ مەكتەپتە 2300دىن ئارتۇق ھەر مىللەت ئوقۇغۇچى بار، مول مەزمۇنلۇق مىللەتلەر ئىتتىپاقلىقى پائالىيەتلىرى، ئاتا – ئانىلار، بالىلار ئاغزى – ئاغزىغا تەگمەي ماختايدىغان ‹‹خۇشال – خۇرام تەربىيەلەش ئۇسۇلى››، پارتىيە ئەزالىرى ۋە ياش ئوقۇتقۇچىلارنىڭ تېز ئىلگىرىلىشىدىكى ‹‹ئىككىنى تەربىيەلەش، بىرنى يېتەكلەش، بىرنى كۆرسىتىش›› خىزمىتى تۈزۈمى قاتارلىقلار چاقناپ تۇرغان ‹‹نام كارتىسى››غا ئايلىنىپ، توقسۇن ناھىيەلىك 1 – باشلانغۇچ مەكتەپنى ئاپتونوم رايوننىڭ ئىچى – سىرتىغا تونۇتتى. بۇ شان – شەرەپلەرنىڭ تۆھپىكارى، مەكتەپ مۇدىرى، پارتىيە ياچېيكىسىنىڭ مۇئاۋىن شۇجىسى پېڭ گۇيچىننىڭ ئوقۇتۇش بىلەن شۇغۇللانغان 30 نەچچە يىلدىن بۇيان پوزىتسىيەسى قىلچىمۇ ئۆزگەرمىدى. پېڭ گۇيچىن مۇنداق دېدى: مەن پارتىيە ئەزاسى، مائارىپچى، تېخىمۇ كۆپ بالىنى ئىختىساسلىق قىلىپ تەربىيەلەش مېنىڭ ئەڭ چوڭ ئارزۇيۇم.
</S>
<S ID=32798>
   ‹‹كومپارتىيە ئەزالىرى ئېغىر يۈكنى كۆتۈرەلەيدىغان بولۇشى كېرەك››
</S>
<S ID=32799>
   2011 – يىلى توقسۇن ناھىيەلىك 1 – باشلانغۇچ مەكتەپ بىلەن ئەسلىدىكى ‹‹ئۈمىد›› باشلانغۇچ مەكتىپى، ساردۆڭ باشلانغۇچ مەكتىپى بىرلەشتۈرۈلۈپ يېڭى 1 – باشلانغۇچ مەكتەپ بولۇپ قۇرۇلدى.
</S>
<S ID=32800>
   مەكتەپنى قايتا قۇرۇش يېڭى باشلىنىشتىن دېرەك بېرىدۇ. ئەسلىدىكى ‹‹ئۈمىد›› باشلانغۇچ مەكتىپى مىللىي مەكتەپ بولۇپ، 176 ئوقۇغۇچىسى بار، ئوقۇتقۇچىلارنىڭ ئوتتۇرىچە يېشى 46 ياش ئىدى؛ ئەسلىدىكى ساردۆڭ باشلانغۇچ مەكتىپى يېزىلىق مەكتەپ بولۇپ، ئاران 30 نەچچە ئوقۇغۇچىسى بار ئىدى. مەكتەپنى قايتا قۇرۇش، بەنزىنى يېڭىدىن تەشكىللەش، ھەر قايسى مەكتەپلەردىن كەلگەن ھەر مىللەت ئوقۇتقۇچى، ئوقۇغۇچىلارنى بىرلەشتۈرۈپ جەڭگىۋار چوڭ ئائىلە قۇرۇش ئانچە ئاسان ئىش ئەمەس. پېڭ گۇيچىن 1 – باشلانغۇچ مەكتەپنىڭ مۇدىرى، پارتىيە ياچېيكىسىنىڭ مۇئاۋىن شۇجىسى بولۇپ تەيىنلەندى، ئۇ بۇ ۋەزىپىنى قىلچە ئىككىلەنمەي زىممىسىگە ئالدى، ‹‹كومپارتىيە ئەزالىرى ئېغىر يۈكنى كۆتۈرەلەيدىغان بولۇشى كېرەك››، دېدى پېڭ گۇيچىن.
</S>
<S ID=32801>
   2368 ئوقۇغۇچىسى، 161 ئوقۇتقۇچىسى بار مىللىي – خەنزۇ ئارىلاش مەكتەپنىڭ ‹‹ئائىلە باشلىقى››بولۇشمۇ ئانچە ئاسان ئەمەس. پېڭ گۇيچىن ۋەزىپىگە تەيىنلەنگەندىن كېيىن، يېڭى مەكتەپ ھويلىسىنىڭ ئۇل ئەسلىھەلىرىنى ياخشىلاشنىڭ زۆرۈرلۈكىنى، ئوقۇتقۇچىلارنىڭ ساپاسىنىڭمۇ ئوخشاش ئەمەسلىكىنى بايقىدى. ‹‹بەزى ئوقۇتقۇچىلارنىڭ كەسپىي سەۋىيەسى تۆۋەن، دەرس ئۆتۈش مېتودىمۇ ناھايىتى يۈزەكى، جەلپ قىلىش كۈچى يوقكەن، بەزى بالىلار ئىككى سائەتلىك دەرسكە قاتنىشىپ بولۇپلا ئۆيىگە قايتىدىكەن››.
</S>
<S ID=32802>
   مەكتەپ بالىلارنى تۇتۇپ تۇرالمىسا قانداق بولىدۇ؟ پېڭ گۇيچىن كەسكىنلىك بىلەن ‹‹ياچېيكا بەنزىسىنى مۇكەممەللەشتۈرۈش، مەكتەپنىڭ قاتتىق دېتال ئاساسىنى كۈچەيتىش، ئوقۇتقۇچىلارنىڭ ساپاسىنى ئومۇميۈزلۈك ئۆستۈرۈش›› تەپەككۇرىنى ئوتتۇرىغا قويۇپ، ‹‹ئۈچ يىغىن، بىر دەرس››، دېموكراتىك باھالاش قاتارلىق تۈرلۈك پارتىيە قۇرۇلۇشى خىزمىتى قائىدە – تۈزۈملىرىنى تۈزدى ۋە مۇكەممەللەشتۈردى، پارتىيە ئەزالىرى مەسئۇلىيەت رايونى، پارتىيە ئەزالىرى ئۈلگىلىك ئورنى تەسىس قىلىپ، پارتىيە ئەزالىرىنىڭ ئۈلگىلىك، باشلامچىلىق رولىنى تولۇق جارى قىلدۇردى. پارتىيە ئەزالىرى ۋەدە بېرىش، ۋەدىسىدە تۇرۇشنى قەرەللىك قانات يايدۇردى، ئوتتۇرا قاتلامدىكىلەر رىقابەتلىشىپ ئىش ئورنىغا چىقىش تۈزۈمى، ئارقىدا قالغانلىرىنى شاللاش تۈزۈمى، نەتىجە – ئۈنۈم باھالاش تۈزۈمى قاتارلىقلارنى يولغا قويۇپ، ئىقتىدارلىقلار ئىش ئورنىغا چىقىش، ئىقتىدارسىزلار ئىش ئورنىدىن چۈشۈش، ئادەتتىكىلەر ئورۇن بوشىتىش پىرىنسىپىنى قاتتىق ئەمەلىيلەشتۈردى.
</S>
<S ID=32803>
   مەكتەپنىڭ پارتىيە خىزمىتى ناھايىتى تېز جانلاندى، مەكتەپنىڭ ئىچكى ئۇيۇشۇش كۈچىمۇ كۈچەيدى. بۇلتۇردىن بۇيان، ئاپتونوم رايوننىڭ ‹‹تۆتتە ياخشى›› ئوقۇتقۇچىلار قوشۇنى قۇرۇلۇشى توغرىسىدىكى يېڭى ۋەزىپىسى، يېڭى تەلەپلىرىگە قارىتا، مەكتەپ ‹‹ئىستىلنى ياخشىلاش، ئوبراز تىكلەش، ئۈلگە بولۇش›› بويىچە ئىستىل تۈزىتىش پائالىيىتىنى قانات يايدۇرۇپ، پارتىيە قۇرۇلۇشى خىزمىتىنى مىقدارلاشتۇرۇش، تەكشۈرۈش، باھالاش مېخانىزمىنى ئومۇملاشتۇردى. بولۇپمۇ پېڭ گۇڭچىن باشلامچىلىق بىلەن ئومۇملاشتۇرغان ‹‹ئىككىنى تەربىيەلەش، بىرنى يېتەكلەش، بىرنى كۆرسىتىش›› خىزمەت مېخانىزمى(مۇنەۋۋەر ياش ئوقۇتقۇچىلارنى پارتىيەگە تەربىيەلەش، پارتىيەلىك ئوقۇتقۇچىلارنى تايانچ ئوقۇتقۇچى قىلىپ تەربىيەلەش، ياش ئوقۇتقۇچىلارنى يېتەكلەش، ئوتتۇرا قاتلامغا پارتىيەلىك ئوقۇتقۇچىلارنى ئالدىن كۆرسىتىش) ئوقۇتقۇچىلارنىڭ غەيرىتىگە زور ئىلھام بولدى. بىر تۈركۈم ياش ئوقۇتقۇچىلار پارتىيەگە ئەزا بولدى، ئوقۇتقۇچىلار قوشۇنىنىڭ پارتىيەۋىلىكى، ئوقۇتۇش ئىقتىدارى زور دەرىجىدە ئاشتى، مەكتەپ يىپيېڭى قىياپەتكە كىردى.
</S>
<S ID=32804>
   ‹‹مىللەتلەر ئىتتىپاقلىقى ئۇرۇقىنى بالىلارنىڭ قەلبىگە چوڭقۇر چېچىشىمىز كېرەك››
</S>
<S ID=32805>
   قايتا قۇرۇلغاندىن كېيىنكى توقسۇن ناھىيەلىك 1 – باشلانغۇچ مەكتەپتە ئاز سانلىق مىللەت ئوقۇغۇچىلار %70.5نى ئىگىلەيدۇ. پېڭ گۇيچىن مۇنداق دېدى: مەكتىپىمىز كۆپ مىللەتلىك ئائىلە، بىر ئائىلە كىشىلىرى ئىتتىپاقلىشىشى، بىر – بىرىدىن ئايرىلماسلىقى كېرەك. مىللەتلەر ئىتتىپاقلىقى ئۇرۇقىنى بالىلارنىڭ قەلبىگە چوڭقۇر چېچىشىمىز كېرەك.
</S>
<S ID=32806>
   ئالاقىدە تىل ئۆگىنىش 1 – قەدەم. پېڭ گۇيچىن خەنزۇ تىلىدا ئوقۇۋاتقان ئوقۇغۇچىلارغا مەخسۇس ئۇيغۇر تىلى ئوقۇتقۇچىلىرىنى سەپلەپ، ‹‹بالىلار &lt;قوش تىل&gt; خەت تونۇش دەرسلىكى››نى تەسىس قىلدى، 4 –، 5 –، 6 – يىللىقلاردىكى خەنزۇ ئوقۇغۇچىلارغا ھەپتىدە بىر سائەت ئۇيغۇرچە دەرس ئورۇنلاشتۇردى.
</S>
<S ID=32807>
   پېڭ گۇيچىن مۇنداق دېدى: ئوقۇتقۇچى – ئوقۇغۇچىلار قول تۇتۇشۇپ قوشماق بولۇش پائالىيىتىنى قانات يايدۇرۇپ، مىللىي – خەنزۇ ئوقۇتقۇچىلار، مىللىي – خەنزۇ ئوقۇغۇچىلار ئۆزئارا ئۆگىنىش ئارقىلىق ئورتاق ئىلگىرىلەش مەكتىپىمىزنىڭ ئەنئەنىسى. مەكتەپ ھەر مىللەت ئوقۇتقۇچىلار ئۆزئارا تىل ئۆگىنىش، بىر ئىشخانىدا خىزمەت قىلىش، ئوقۇتۇش تەتقىقاتى بىلەن شۇغۇللىنىش، ھەر مىللەت ئوقۇغۇچىلار قوشماق بولۇپ ئۆزئارا ياردەم بېرىش قاتارلىقلارنى تەشەببۇس قىلدى، ‹‹مۇھەببەت ئۇرۇقى مۇشۇنداق ئاستا – ئاستا بىخلاندى››.
</S>
<S ID=32808>
   مەكتەپ بالىلارنىڭ بىللە ئۆگىنىشى، بىللە ئوينىشى، بىللە ئۆسۈپ يېتىلىشى ئۈچۈن ھەر قېتىمقى تاۋۇز چاغىنى، قۇربان ھېيت، روزا ھېيتتا ‹‹سىز مېنىڭ ئۆيۈمگە كېلىپ ساڭزا يەڭ، مەن سىزنىڭ ئۆيىڭىزگە بېرىپ ئاي توقاچ يەي›› قاتارلىق پائالىيەتلەرنى قانات يايدۇردى. ھەر يىلى يازلىق تەتىلدە مەكتەپ يەنە ئوقۇتقۇچى – ئوقۇغۇچىلارنى تەشكىللەپ كۆجەي بازىرىدىكى ئۇيغۇر، قازاق دېھقان – چارۋىچىلارنىڭ بالىلىرى بىلەن قوشماق بولۇپ، ‹‹ئاتا، ئاپا، مەن كەلدىم››، ‹‹مېنىڭ ناھىيە بازىرىدا ئۆيۈم بار›› قاتارلىق مىللەتلەر ئىتتىپاقلىقى ھەمتۈرتكە پائالىيەتلىرىنى قانات يايدۇردى. ئات مىنىش، ئوت ئورۇش، كىگىز ئۆي ياساش... شەھەردىكى خەنزۇ بالىلار قويۇق سەھرا پۇرىقىدىن ھۇزۇرلاندى؛ كىنو كۆرۈش، سۇ ئۈزۈش، ھامبۇرگ بولكىسى يېيىش... يېزىدىكى ئاز سانلىق مىللەت بالىلىرى نۇرغۇن ‹‹تۇنجى قېتىم››لار ئىچىدە خەنزۇ بالىلار بىلەن قىممەتلىك دوستلۇق ئورناتتى.
</S>
<S ID=32809>
   بالىلارنى ‹‹ئۆگىتىش››تىن ‹‹ئۆگىنىش››كە جەلپ قىلىش ئۈچۈن، پېڭ گۇيچىن يەنە ‹‹خۇشال – خۇرام تەربىيەلەش ئۇسۇلى››نى ئىزدىنىپ يولغا قويدى. مەكتەپ 19 ئىجتىمائىي تەشكىلات قۇرۇپ، 54 تۈرلۈك ئالاھىدە قىزىقىش سىنىپى تەشكىللىدى، ناخشا – مۇزىكا، ئۇسسۇل، بوكسيورلۇق قاتارلىق دەرستىن سىرتقى قىزىقىش سىنىپلىرى بالىلارنىڭ ئۆگىنىش قىزغىنلىقىنى ئۇرغۇتۇپلا قالماستىن، بالىلارنىڭ ئۆزىگە بولغان ئىشەنچىنى ئاشۇردى.
</S>
<S ID=32810>
   ‹‹ھەممە ئوقۇغۇچى مېنىڭ بالام››
</S>
<S ID=32811>
   مېھىر – مۇھەببەت پېڭ گۇيچىننىڭ كەسپىي ھاياتىدا ئىزچىل داۋاملاشتى، شۇنداقلا بالىلارنىڭ ئۆسۈپ يېتىلىشىگە ھەمراھ بولدى. ئۇ دائىم مۇنداق دەيتتى: مائارىپ بىر تۈرلۈك ئاستا قۇرۇلۇش، ئەڭ ياخشى تەربىيە مۇھەببەت تەربىيەسى، ‹‹ھەممە ئوقۇغۇچى مېنىڭ بالام››.
</S>
<S ID=32812>
   1 – باشلانغۇچ مەكتەپ توقسۇن ناھىيەسىنىڭ ‹‹جيۇلۇڭ›› يولىغا جايلاشقان، پېڭ گۇيچىن نەچچە مىڭ ئوقۇغۇچىنىڭ مەكتەپكە بېرىش – كېلىشتىكى بىخەتەرلىك مەسىلىسىدىن ھەر ۋاقىت ئەندىشە قىلاتتى. ئۇ بۇ ئەھۋالنى يۇقىرى دەرىجىلىك رەھبەرلەر، تارماقلارغا ئىنكاس قىلدى ھەم 2013 – يىلى مەبلەغ ھەل قىلىپ يول ياسىدى، ھەر كۈنى دەرستىن چۈشكەندە ئوقۇتقۇچىلاردىن ئوقۇغۇچىلارنى بىخەتەر جايغىچە ئاپىرىپ ئاتا – ئانىلارغا تاپشۇرغاندىن كېيىن قايتىشنى تەلەپ قىلدى. ئاتا – ئانىلار: پېڭ مۇدىر سەمىمىي ۋە چىن قەلبىدىن خىزمەت قىلىدۇ، دېيىشتى.
</S>
<S ID=32813>
   2013 – يىلى پېڭ گۇيچىن 1 – يىللىقتىكى ئوقۇغۇچى شەۋكەتجان روزىنىڭ ئاتىسىنىڭ مېيىپ، ئانىسىنىڭ كېسەلچان بولۇپ، بالىسىغا مەكتەپ فورمىسىمۇ ئېلىپ بېرەلمەيدىغانلىق ئەھۋالىنى ئۇققاندىن كېيىن بالىنىڭ مەكتەپتە ئوقۇشى ئۈچۈن كېتىدىغان بارلىق خىراجەتلىرىنى تەشەببۇسكارلىق بىلەن ئۈستىگە ئالدى، بوش ۋاقتى چىقسىلا ئۇنىڭ ئاتا – ئانىسىنى يوقلاپ، بىر قىسىم زۆرۈر تۇرمۇش بۇيۇملىرىنى ئاپىرىپ بەردى. ھەر قۇربان ھېيت، روزا ھېيتنى شەۋكەتجاننىڭ ئائىلىسىدىكىلەر بىلەن بىرلىكتە ئۆتكۈزدى. ‹‹پېڭ مۇدىر دۇنيادىكى ئەڭ ياخشى كىشى››، دېدى شەۋكەتجان.
</S>
<S ID=32814>
   پېڭ گۇيچىن يەنە پارتىيە ئەزالىرى ئارىسىدا قىيىنچىلىقى بار بالىلارنىڭ ئوقۇشىغا ياردەم بېرىش ھەرىكىتىنى قانات يايدۇرۇشنى تەشەببۇس قىلدى، ھەر بىر پارتىيە ئەزاسى بىر قىيىنچىلىقى بار بالىغا ياردەم قىلدى، ھازىر، تېخىمۇ كۆپ پارتىيە ئەزاسى مېھىر – شەپقەت ھەرىكىتىگە ئاتلاندى.
</S>
<S ID=32815>
   مەيلى قەھرىتان قىش ياكى تومۇز ياز بولسۇن، مەيلى بوران چىقسۇن ياكى يامغۇر ياغسۇن، پېڭ گۇيچىن ھەمىشە مەكتەپكە ھەممىدىن بالدۇر كېلىپ، ئەڭ ئاخىرىدا قايتىدۇ. ئۇ ‹‹راستچىل، ئەمەلىيەتچىل بولۇش، مۇكەممەللىككە ئىنتىلىش، ئەستايىدىل بولۇش›› ئىستىلى ۋە ‹‹ئالدى بىلەن ئادەم بولۇش، ئاندىن ئىختىساسلىق بولۇش، ئاخىرىدا ئۇتۇق قازىنىش›› ئىدىيەسىدە چىڭ تۇرۇپ، ھەر بىر كۆچەتنى كۆڭۈل قويۇپ پەرۋىش قىلدى.
</S>
</TEXT>
/BODY
/DOC