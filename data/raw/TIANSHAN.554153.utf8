<DOC>
<DOCID>TIANSHAN.554153</DOCID>
<HEADER>
<CLASS>پەن – مائارىپ</CLASS>
<DATE>2016-09-30 16:25:57</DATE>
</HEADER>
<BODY>
<HEADLINE>
<S ID=51573>
كەسپىي مائارىپ ئاۋاتلىقلارغا ‹‹قانات›› بولدى
</S>
</HEADLINE>
<TEXT>
<S ID=51574>
   ئىختىيارىي مۇخبىرىمىز ئەنۋەرجان ئىمىن خەۋىرى: ئاۋات ناھىيەسى يېقىنقى يىللاردىن بۇيان، كەسپىي مائارىپنىڭ تەرەققىياتىنى زور كۈچ بىلەن تېزلىتىپ، تولۇقسىز، تولۇق ئوتتۇرا مەكتەپنى پۈتكۈزگەنلەرنى ئەمەلىي قوللىنىلىدىغان تېخنىكا ماھارىتى بويىچە تەربىيەلەپ، ئۇلارنىڭ ئىشقا ئورۇنلىشىشىنى ئىلگىرى سۈردى.
</S>
<S ID=51575>
   ئۇقۇشىمچە، ھازىرغىچە بۇ ناھىيەدە ‹‹ئۈچنى كەچۈرۈم قىلىش، بىرگە تولۇقلىما بېرىش›› سىياسىتىدىن بەھرىمەن بولغان ئوقۇغۇچى 50 مىڭغا يەتكەن.
</S>
<S ID=51576>
‹‹ئۈچنى كەچۈرۈم قىلىش، بىرگە تولۇقلىما بېرىش›› سىياسىتى كەسپىي مائارىپنى قوبۇل قىلغان، ئائىلىسىدە قىيىنچىلىقى بار ئوقۇغۇچىلارنىڭ يۈكىنى يېنىكلىتىپ، دېھقان–چارۋىچىلارنىڭ كەسپىي مائارىپنى قوبۇل قىلىش قىزغىنلىقىنى ئاشۇرغان.
</S>
<S ID=51577>
كەسپىي تېخنىكا مەكتىپى ئوقۇغۇچىلارنى نەزەرىيە ۋە ئەمەلىيەت جەھەتتە تەربىيەلەشتىن سىرت، پىراكتىكا نۇقتىسى ئورۇنلاشتۇرۇپ، ئوقۇغۇچىلارنىڭ پىراكتىكا مەزگىلىدىكى ياتاق، تاماق، ئىشقا ئورۇنلىشىشىغا ھەقىقىي كاپالەتلىك قىلغان.
</S>
<S ID=51578>
   ناھىيەلىك كەسپىي تېخنىكا مەكتىپى ئوقۇش باشلىغاندىن بۇيان، تىككۈچىلىك، تورت ياساش، ساتىراچلىق، ھۆسن تۈزەش، ئاپتوموبىل رېمونتچىلىقى قاتارلىق توققۇز كەسىپ تۈرىنى تەسىس قىلىپ، ‹‹بازارغا قاراپ كەسىپ ئېچىش، ئىش ئورنىغا قاراپ دەرسلىك تەسىس قىلىش، ئەمەلىيەتكە قاراپ ئوقۇتۇشنى چىڭ تۇتۇش›› ئەندىزىسىنى بەرپا قىلدى.
</S>
<S ID=51579>
دەرسلىك قۇرۇلمىسىنى ئۈزلۈكسىز ئەلالاشتۇرۇپ، ‹‹مەكتەپ – كارخانا ھەمكارلىقى››دىكى ئوقۇتۇش ئەندىزىسى ۋە ‹‹زاكازلىق تەربىيەلەپ، تېخنىكا ئىگىلىتىش›› قاتارلىق ئىختىساسلىقلارنى تەربىيەلەش ئەندىزىسى ئۈستىدە ئىزدىنىپ، ھەر يىلى كارخانىلارغا قەرەللىك ھالدا كەسپىي ئىشچىلارنى تەربىيەلەپ بەردى.
</S>
<S ID=51580>
ھازىرغا قەدەر ئوقۇش پۈتكۈزگەن ئوقۇغۇچىلار 1000دىن ئېشىپ، تۈرلۈك كەسىپتە تەربىيەلىنىۋاتقانلار 801گە، ناھىيەنىڭ ھەر قايسى جايلىرىدا پىراكتىكا قىلىۋاتقانلار 669غا يەتتى.
</S>
</TEXT>
/BODY
/DOC