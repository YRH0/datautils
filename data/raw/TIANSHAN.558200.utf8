<DOC>
<DOCID>TIANSHAN.558200</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-10-20 18:16:46</DATE>
</HEADER>
<BODY>
<HEADLINE>
<S ID=54558>
ئىستۇدېنتلار قەرز ئېلىشتا ئېھتىياتچان بولۇشى كېرەك
</S>
</HEADLINE>
<TEXT>
<S ID=54559>
   نۆۋەتتە ئىستۇدېنتلارنىڭ ئىناۋەتلىك قەرز ئېلىپ كومپيۇتېر، يان تېلېفون سېتىۋېلىشى، چېنىقىش كۇلۇبلىرىغا قاتنىشىشى قاتارلىق ئالدىن ئىستېمال ھەرىكەتلىرى ئوقۇغۇچىلار ئىناۋەتلىك قەرز بازىرىنىڭ قىزىپ كېتىشىنى كەلتۈرۈپ چىقاردى.
</S>
<S ID=54560>
ئەمما بۇ بازاردىكى بىر قىسىم سودا سۇپىلىرى ۋە ئاپپاراتلارنىڭ قەرز بېرىش تەلىپى ئاددىيراق، شەخسىي ئۇچۇرلارنىڭ قوغدىلىشى ياخشى بولمىغاچقا، بىر قىسىم مەسىلىلەرمۇ كېلىپ چىقتى.
</S>
<S ID=54561>
ئوقۇغۇچىلار ئىناۋەتلىك قەرز مۇلازىمىتى زادى قانداق بولۇشى كېرەك؟
</S>
<S ID=54562>
ئىستۇدېنتلارنىڭ ئىستېمال قەرز ئېھتىياجىنى قانداق قاندۇرۇش كېرەك؟
</S>
<S ID=54563>
ئىستۇدېنتلار ئىناۋەتلىك قەرز بازىرىنىڭ كۆلىمى زادى قانچىلىك؟
</S>
<S ID=54564>
   يىگۇەن ئاقىللار ئامبىرىنىڭ ‹‹2016 – يىللىق جۇڭگو ئالىي مەكتەپلىرىنىڭ ئىستېمال پۇل مۇئامىلە بازىرى مەخسۇس تەتقىقات دوكلاتى››دا كۆرسىتىلىشىچە، ھازىر ئىستۇدېنتلارنىڭ ئاساسىي تۇرمۇش ئېھتىياجىدىن باشقا يەنە ئېلېكتىرونلۇق مەھسۇلات، كىيىم – كېچەك، يېمەك – ئىچمەك قاتارلىق تەرەپلەردىكى ئىستېمال ئېھتىياجىمۇ ئېشىپ بېرىۋېتىپتۇ، بىر قىسىم ئوقۇغۇچىلارنىڭ كىرىم مەنبەسى كۆپ، ئىستېمال كۆز قارىشى ۋە روزغارچىلىق ئىدىيەسىمۇ يېڭى بولۇپ، بۇ ئامىللار غايەت زور ئېھتىياجنى شەكىللەندۈرگەن، %67 ئوقۇغۇچى مۇددەتكە بۆلۈپ پۇل تۆلەشكە نىسبەتەن قوللاش پوزىتسىيەسىدە بولغان.
</S>
<S ID=54565>
ئىستۇدېنتلارنى مۇددەتكە بۆلۈپ تۆلەيدىغان قەرز مۇلازىمىتى بىلەن تەمىنلەيدىغان ۋەكىل خاراكتېرلىك سۇپىدىن 80نى تەكشۈرگەندە، بۇلارنىڭ %56ىنىڭ 2015 – يىلى قۇرۇلغانلىقى مەلۇم بولغان.
</S>
<S ID=54566>
ئوقۇغۇچىلار قەرز تۈرىمۇ كۆپ بولۇپ، قەرز سوممىسى ئاساسەن 1000يۈەن ئەتراپىدا بولغان.
</S>
<S ID=54567>
  بۇ بازار بىخەتەرمۇ؟
</S>
<S ID=54568>
    بازار ئەھۋالىدىن قارىغاندا كۆپلىگەن ئالاقە تورى قەرز سۇپىلىرىنىڭ تىجارىتى قېلىپلاشمىغان، قەرز بېرىش شەرتلىرى ئاددىي بولۇپ، تىجارەت كۆلىمىنىڭ كېڭىيىشىگە ئەگىشىپ ئىستۇدېنتلار قەرز كەسپىدە ناچار قەرز نىسبىتى زىيادە يۇقىرى بولغان، خەۋپ – خەتەرنى كونترول قىلىش بېسىمى كۆرۈنەرلىك ئېشىپ كەتكەچكە، بىر قىسىم قەرز بېرىش سۇپىلىرى بازاردىن چېكىنىشكە باشلىغان.
</S>
<S ID=54569>
   بەزى قەرز سۇپىلىرى ئىستۇدېنتلارنى ئالداش ئۈچۈن بىر قىسىم قىلتاقلارنى قۇرغان، مەسىلەن: بەزى قەرز تۈرلىرىنىڭ ئۆسۈمىنىڭ ئىنتايىن تۆۋەنلىكى تەشۋىق قىلىنسىمۇ، مۇلازىمەت ھەققى، توختامغا خىلاپلىق قىلىش ھەققى، مەسلىھەتچىلىك ھەققى قاتارلىقلار قوشۇلۇپ تۆلىنىدىغان ھەق خېلىلا يۇقىرى بولغان.
</S>
<S ID=54570>
   كەسپىي زاتلارنىڭ قارىشىچە، بەزى قەرز بەرگۈچى ئاپپاراتلار بازار ئۈلۈشىنى كېڭەيتىش ئۈچۈن تەستىقلاش ئۆتكىلىنى چىڭ تۇتمىغان بولۇپ، خەۋپ – خەتەردىن ساقلىنىش ئىقتىدارىنى ھازىرلىمىغان.
</S>
<S ID=54571>
بۇنداق ئەندىزە ئۇزاق داۋاملىشالمايدىكەن.
</S>
<S ID=54572>
   بەزى قەرز بېرىش ئاپپاراتلىرى ‹‹ئوقۇغۇچىلىق كىنىشكىسى بىلەن كىملىك بولسىلا توختام ئىمزالىغىلى بولىدۇ›› دېگەندەك ئۇچۇرلارنى تارقاتقان بولۇپ، قەرز ئېلىش ئوقۇغۇچىلارنىڭ ئويلىغىنىدىنمۇ ئاسان بولغان.
</S>
<S ID=54573>
كۆپلىگەن قەرز بېرىش ئاپپاراتلىرى ئوقۇغۇچىلاردىن كىملىك نومۇرى، ئوقۇغۇچىلىق كىنىشكىسىنىڭ نومۇرى، ئائىلە باشلىقى ۋە ئوقۇتقۇچىسىنىڭ تېلېفون نومۇرىنىلا تەمىنلەشنى تەلەپ قىلىدىغان بولۇپ، ئاز ساندىكى ئاپپاراتلار سالاھىيەتنى تەكشۈرۈش ئۈچۈن ئوقۇغۇچىلاردىن كىملىكىنى تۇتۇپ تۇرغان سۈرىتىنى تەمىنلەشنى تەلەپ قىلىدىكەن.
</S>
<S ID=54574>
ئوقۇغۇچىلار مۇناسىۋەتلىك ھېساباتنى ئاچقاندىن كېيىن ئەگەر تور ئارقىلىق قەرز بېرىلسە بىر قانچە مىنۇتتىلا قەرز پۇل ھېساباتقا كىرىدىكەن، قولىغا بەرمەكچى بولسا توختام ئىمزالىنىپ ئۈچ كۈن ئىچىدە قەرز بېرىلىدىكەن.
</S>
<S ID=54575>
   بازارنى كېڭەيتىشتىكى چەكتىن ئاشقان قىلمىشلارمۇ بۇنداق قەرز كەسپىنىڭ خەۋپ – خەتىرىنى ئاشۇرۇۋەتكەن.
</S>
<S ID=54576>
مەلۇم قەرز كەسپىنىڭ سۇجۇ ئۇنىۋېرسىتېتىدىكى ۋاكالەتچىسى بولغان بىر ئوقۇغۇچىنىڭ ۋەزىپىسى تەشۋىقات ۋەرەقىسى تارقىتىش، ئوقۇغۇچىلارنىڭ ئۇچۇرىنى تەكشۈرۈش بولۇپ، بىر ئوقۇغۇچىنىڭ قەرز كەسپىنى ئوڭۇشلۇق بېجىرسە توختام سوممىسىنىڭ %3ى بويىچە مۇكاپات ئالالايدىكەن.
</S>
<S ID=54577>
   بەزى قەرز بېرىش سۇپىلىرىنىڭ مۇددەتتىن بۇرۇن قەرز قايتۇرۇش شەرتلىرى مۇرەككەپ بولۇپ، قەرز قايتۇرۇش ۋاقتى ئۆتۈپ كەتسە ئەسكەرتىش بەرمەي ئوقۇغۇچىلارنى يۇقىرى سوممىلىق توختامغا خىلاپلىق قىلىش ھەققى تۆلەشكە مەجبۇر قىلىدىكەن.
</S>
<S ID=54578>
تەكشۈرۈش دوكلاتىدىن مەلۇم بولۇشىچە، بەزى قەرز تۈرلىرىنىڭ يوشۇرۇن ئۆسۈم نىسبىتى %70كە يەتكەن.
</S>
<S ID=54579>
يەنە بەزى قەرز بەرگۈچى ئاپپاراتلار زوراۋانلىق ۋاسىتىسىنى ئىشلىتىپ قەرز سۈيلەپ ئوقۇغۇچىلارنىڭ ئۆيدىن چىقىپ كېتىشى، ئۆزىنى ئۆلتۈرۈۋېلىشى ۋە ناچار ئىناۋەت خاتىرىلىنىپ قېلىشتەك يامان ئاقىۋەتلەرنى كەلتۈرۈپ چىقارغان.
</S>
<S ID=54580>
   شەخسىي ئۇچۇر بىخەتەرلىكىنىڭ دەخلىگە ئۇچرىشىمۇ بۇنداق قەرز كەسپىدىكى يامان سۈپەتلىك ئۆسمە بولۇپ، نۇرغۇن ئوقۇغۇچىنىڭ شەخسىي ئۇچۇرنى قوغداش ئېڭى يېتەرسىز بولغاچقا، ئاسانلا شەخسىي ئۇچۇرلىرى باشقىلارنىڭ قولىغا چۈشۈپ كەتكەن.
</S>
<S ID=54581>
   ئىستۇدېنتلار ئىناۋەتلىك قەرز كەسپىنى قانداق قىلغاندا ساغلام تەرەققىي قىلدۇرغىلى بولىدۇ؟
</S>
<S ID=54582>
   قەرز سوممىسىغا چەك قويۇش، خەۋپ – خەتەرنى كونترول قىلىش تەرتىپىنى مۇكەممەللەشتۈرۈش، ئۇچۇر بىخەتەرلىكىنى قوغداشنى كۈچەيتىپ ئوقۇغۇچىلارنى مۇۋاپىق ئىستېمالغا يېتەكلەش كېرەك.
</S>
<S ID=54583>
   يېقىندا بانكىچىلىقنى نازارەت قىلىپ باشقۇرۇش كومىتېتى قاتارلىق مىنىستىرلىق ۋە كومىتېتلار بىرلىشىپ ‹‹ئالاقە تورىدىكى قەرز ئۇچۇر ۋاكالەتچىلىك كەسپى پائالىيىتىنى باشقۇرۇش ۋاقىتلىق چارىسى››نى ئېلان قىلىپ، ئىستۇدېنتلار قەرز مەھسۇلاتلىرىنى ئۆز ئىچىگە ئالغان ئالاقە تورى ئىناۋەتلىك قەرز پائالىيەتلىرىنى قېلىپلاشتۇردى.
</S>
<S ID=54584>
بانكىچىلىقىنى نازارەت قىلىپ باشقۇرۇش كومىتېتىدىكى مەسئۇل كىشىلەرنىڭ تونۇشتۇرۇشىچە، بۇ بەلگىلىمە يولغا قويۇلغاندىن كېيىن قەرز بەرگۈچى ئاپپاراتلار ئوقۇغۇچىلارنى قەرز بىلەن تەمىنلەشتىن بۇرۇن چوقۇم قارشى تەرەپنىڭ قەرز قايتۇرۇش ئىقتىدارىنى تەكشۈرۈشى ۋە زىيادە تەشۋىق قىلماسلىقى كېرەك ئىكەن.
</S>
<S ID=54585>
   مەركىزىي مالىيە ئىقتىساد ئۇنىۋېرسىتېتى قانۇن ئىنستىتۇتىنىڭ پىروفېسسورى خۇاڭ جېن مۇنداق دېدى: ئىستۇدېنتلار قەرز كەسپىنى تۈزەشتىكى مەقسەت قەرز ئالغۇچىلارنى ئىدراكىي يولغا يېتەكلەش، پۇل مۇئامىلە بازىرىنىڭ ساغلاملىقىغا كاپالەتلىك قىلىش بولۇپ، شەخسلەر ئىناۋەت سىستېمىسى، پۇل مۇئامىلە بىلىملىرى ۋە ئىستېمال قارىشى قاتارلىق تەرەپلەردىكى مۇناسىۋەتلىك بىلىملەرنى باشلانغۇچ مەكتەپتىن تاكى ئالىي مەكتەپكىچە بولغان تەربىيەگە سىڭدۈرۈش كېرەك.
</S>
<S ID=54586>
نىجات قۇربان (ت)
</S>
<S ID=54587>
‏
</S>
</TEXT>
/BODY
/DOC