<DOC>
<DOCID>TIANSHAN.560464</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-10-29 11:23:12</DATE>
</HEADER>
<BODY>
<HEADLINE>
<S ID=56060>
پەيلۇ كەنتىدىكى پەرخىرلىك ئىشلار
</S>
</HEADLINE>
<TEXT>
<S ID=56061>
ئابلىكىم شەمشى، ئەنۋەرجان تۇرسۇن
</S>
<S ID=56062>
 كۇچا ناھىيەسىنىڭ خانىقاتام يېزىسى پەيلۇ كەنتى ناھىيە بويىچە مىللەتلەر ئىتتىپاقلىقىدىكى ئىلغار كەنت.
</S>
<S ID=56063>
پەيلۇ كەنتىدە مىللەتلەر ئىتتىپاقلىقى ھەققىدىكى تەسىرلىك ھېكايىلەر ئەۋلادمۇ ئەۋلاد ئېيتىلىپ كەلمەكتە.
</S>
<S ID=56064>
مىللەتلەر ئىتتىپاقلىقىنى كۆز قارىچۇقىنى ئاسرىغاندەك ئاسرايدىغان، قەدىرلەيدىغان ئىتتىپاقلىق ئەلچىلىرىنىڭ تۈرتكىسىدە كەنتتە ھەممە كىشى مىللەتلەر ئىتتىپاقلىقىنى كۈيلەيدىغان، مەدھىيەلەيدىغان كەيپىيات شەكىللەندى.
</S>
<S ID=56065>
 ئىتتىپاقلىقنىڭ تىرىك شاھىتى رازى راھمان
</S>
<S ID=56066>
 1961 – يىلى لەنجۇ تۆمۈريول ئىشچىلىرىدىن 21 ئائىلىلىك خەنزۇ ياش پەيلۇ كەنتىنىڭ بەش ئىشلەپچىقىرىش ئەترىتىگە ئورۇنلاشتۇرۇلدى، ئەمما ئۇلارنىڭ پەيلۇ كەنتىدە تۇرىدىغان ئۆيى، تېرىيدىغان يېرى يوق ئىدى.
</S>
<S ID=56067>
شۇ چاغدا كەنتتىكى ئۇيغۇر ئامما ئۆزلىرىنىڭ تۇرمۇشى قىيىنچىلىقتا بولسىمۇ ئۇلارنى ئۆز قېرىندىشىدەك كۆردى.
</S>
<S ID=56068>
ئامما كەنت رەھبەرلىرىنىڭ باشلامچىلىقىدا كېسەك قۇيۇپ ئۆي سېلىپ، ئۇلارنى ئىللىق ئائىلىگە ئىگە قىلدى.
</S>
<S ID=56069>
شۇ يىللاردا رازى راھمان كەنتنىڭ ھارۋىسىنى ھەيدەيتتى.
</S>
<S ID=56070>
ئۇ خەنزۇ ياشلارنىڭ يېزا بازىرىغا بېرىش ئۈچۈن 13 كىلومېتىر يولنى پىيادە باسىدىغانلىقىنى كۆرۈپ، ئۇلارنى ھارۋىسىغا سېلىپ يېزا بازىرىغا ئاپىرىپ قويۇشنى داۋاملاشتۇردى، شۇنىڭدىن باشلاپ ئۇنىڭ بۇ خەنزۇ ياشلار بىلەن بولغان مۇناسىۋىتى قويۇقلاشتى.
</S>
<S ID=56071>
بۇ يەردىكى خەنزۇ ياشلار ئاساسەن سىرتتا ئىشلەيدىغان بولغاچقا، مەھەللىدە ئاساسەن ياشانغانلار قالىدىغان بولۇپ، رازى راھمان ئۇلارنىڭ تېرىقچىلىق ئىشلىرىدا قىينىلىدىغانلىقىنى كۆزدە تۇتۇپ، ھەر يىلى ئەتىيازلىق تېرىلغۇ مەزگىلدە ئىككى ئوغلىنى ياردەمگە ئەۋەتىپ تۇردى.
</S>
<S ID=56072>
مېڭىسىگە قان چۈشۈپ پالەچ بولۇپ قالغان خەنزۇ بۇرادىرى لى داۋىننى ھەپتىدە بىر يوقلاپ تۇردى.
</S>
<S ID=56073>
ئۇ يەنە كەنتتە خالىس تەشۋىقاتچى بولۇپ، ئاممىغا ئەينى چاغدىكى تۇرمۇش جاپالىق بولسىمۇ مىللەتلەر ئوتتۇرىسىدىكى مۇناسىۋەتنىڭ ياخشىلىقىنى، خەنزۇلار بىلەن ئۇيغۇرلارنىڭ جاپالىق شارائىتتا بىر – بىرىگە قانداق يار – يۆلەك بولۇشقانلىقىنى سۆزلەپ، بۈگۈنكى ياخشى ۋەزىيەتنى قەدىرلەش ھەققىدە تەلىم – تەربىيە بېرىدىغان بولدى.
</S>
<S ID=56074>
 باشقىلارنى قېرىندىشىدەك كۆرىدىغان زارى غازى
</S>
<S ID=56075>
 پەيلۇ كەنتىدىكى زارى غازىنى كەنتتىكى ھەممىلا كىشى، بولۇپمۇ خەنزۇ قېرىنداشلار ‹‹باشقىلارنى ئۆز قېرىندىشىدەك كۆرىدىغان كىشى›› دەپ تەرىپلىشىدۇ.
</S>
<S ID=56076>
زارى غازى كەنتنىڭ بوغالتىرى، كەنت ئاھالە كومىتېتىنىڭ مۇدىرى، كەنت پارتىيە ياچېيكىسىنىڭ مۇئاۋىن شۇجىسىلىق ۋەزىپىسىنى ئۆتىگەن بولۇپ، پارتىيەگە كىرگىلى 45 يىل بولدى.
</S>
<S ID=56077>
بۇ جەرياندا ئۇ ھەر بىر سۆز – ھەرىكىتىدە ئومۇمنىڭ مەنپەئىتىنى ئويلاپ، ئىتتىپاقلىقىنى كۆزلەپ، ئاممىنى ئەمەلىي ھەرىكىتى ئارقىلىق مىللەتلەر ئىتتىپاقلىقىنى قوغداشقا يېتەكلىدى.
</S>
<S ID=56078>
خەنزۇ ياشلار كەنتكە كەلگەن چاغلاردا گەرچە زارى غازى ئانچە باياشات بولمىسىمۇ، ئۇلارغا يېمەكلىك يەتكۈزۈپ تۇردى.
</S>
<S ID=56079>
ئەينى چاغدا بۇ يەرگە كەلگەن خەنزۇ ياشلارنىڭ ھەممىسى ئىشچى بولغاچقا، پەسىلگە ۋە كىلىماتقا ماسلاشتۇرۇپ تېرىقچىلىق قىلىشتىن خەۋەرسىز ئىدى.
</S>
<S ID=56080>
زارى غازى ئۇلارغا بۇ يەرنىڭ كىلىماتىغا ماس كېلىدىغان زىرائەتلەرنى تېرىشنى ئۆگەتتى.
</S>
<S ID=56081>
ھېيت – بايرام كۈنلىرى ئۇلارنى ئۆيلىرىگە چاقىرىپ مېھمان قىلدى، ئۇلارنى ئۆز قېرىندىشىدەك كۆرۈپ، ئىتتىپاقلىقنى ئىلگىرى سۈرۈشتە ئاكتىپ رول ئوينىدى.
</S>
<S ID=56082>
ئۇ مۇنداق دېدى: بىز شۇنچە يىلدىن بېرى توي – تۆكۈن، ھېيت – بايراملارنى بىللە ئۆتكۈزدۇق.
</S>
<S ID=56083>
ئەزەلدىن بىر – بىرىمىزنىڭ ئۆرپ – ئادىتىگە ھۆرمەت قىلىپ كەلدۇق.
</S>
<S ID=56084>
2007 – يىلى ئوغلۇم شىنجاڭ پېداگوگىكا ئۇنىۋېرسىتېتىغا قوبۇل قىلىنغانىدى، ئۈچ پەرزەنتىمنى ئوقۇتۇۋاتقان بولغاچقا، ئوقۇش پۇلىنى غەملەش ئىشى بېشىمنى قاتۇردى، شۇنىڭ بىلەن ۋاڭ لەنخۇاغا مەسلىھەت سالدىم، ئۇ بالىنى قەتئىي ئوقۇتۇشۇمنى، ياردەم كېرەك بولسا ئۆزىنىڭمۇ قاراپ تۇرمايدىغانلىقىنى ئېيتىپ، ماڭا 3000 يۈەن بەردى.
</S>
<S ID=56085>
بىز ئەزەلدىن بىر – بىرىمىزگە مۇشۇنداق يار – يۆلەك بولۇپ كېلىۋاتىمىز.
</S>
<S ID=56086>
 كەنتتىكى ھايات ‹‹لېي فېڭ›› ۋاڭ لەنخۇا
</S>
<S ID=56087>
 پەيلۇ كەنتىدە ئۆزىنىڭ خالىس ئىشلىرى بىلەن ھەممىنىڭ بىردەك ‹‹ھايات لېي فېڭ›› دەپ تەرىپلىشىگە ئېرىشىپ كېلىۋاتقان يەنە بىر كىشى بار، ئۇنىڭ ئىسمى ۋاڭ لەنخۇا.
</S>
<S ID=56088>
ئۇ ئازغىنە تېرىلغۇ يېرى ۋە كىراكەشلىك قىلىپ تاپقان پۇلى بىلەن ئۆيىدىكى 80 نەچچە ياشلىق ئانىسى، قېيىنئانىسى ۋە خوتۇن – بالىلىرىنىڭ ھالىدىن خەۋەر ئالىدۇ.
</S>
<S ID=56089>
لېكىن ئۇ ھېچقاچان باشقىلارغا ياردەم بېرىشتىن ئۆزىنى قاچۇرۇپ باقمىدى، چۈنكى ئۇمۇ ئىلگىرى كەنتتىكى ئۇيغۇر قېرىنداشلىرىنىڭ ياردىمىگە ئېرىشكەنىدى.
</S>
<S ID=56090>
ۋاڭ لەنخۇا 1994 – يىلى ئازغىنە يەرگە تايىنىپ تۇرمۇشىنى قامداشنىڭ تەسكە چۈشىدىغانلىقىنى پەملەپ، كىراكەشلىك قىلىش خىيالىغا كەلدى، ئەمما ئۇنىڭ يىغقان پۇلى ئاپتوموبىل سېتىۋېلىشقا يەتمىدى.
</S>
<S ID=56091>
دەل شۇ چاغدا ئۇيغۇر قوشنىلىرى ئۆزلۈكىدىن تەشكىللىنىپ، ئىككى كۈن ئىچىدىلا 70 مىڭ يۈەن پۇل يىغىش قىلىپ، ئۇنىڭ ئاپتوموبىل سېتىۋېلىشىغا ياردەم بەردى.
</S>
<S ID=56092>
شۇ ئىشتىن كېيىن ۋاڭ لەنخۇا ئەتراپىدىكىلەرگە قولىدىن كېلىشىچە ياردەم قىلىدىغان بولدى.
</S>
<S ID=56093>
2009 – يىلى قار يېغىۋاتقان بىر كېچىسى ۋاڭ لەنخۇانىڭ ئىشىكى ئەنسىز چېكىلدى.
</S>
<S ID=56094>
ئەسلىدە يېقىن ئەتراپتىكى ئۇيغۇر قوشنىسىنىڭ ئائىلىسىدىكى بەش جان كۆمۈر گازىدىن زەھەرلىنىپ، ھاياتى خەۋپ ئىچىدە قالغان بولۇپ، جىددىي دوختۇرخانىغا يەتكۈزۈلۈشى كېرەك ئىدى.
</S>
<S ID=56095>
ئۇ دەرھال ئاپتوموبىلىنى ھەيدەپ ئۇلارنى ناھىيەلىك خەلق دوختۇرخانىسىغا ئېلىپ باردى ۋە داۋالاش ھەققى ئۈچۈن يېنىدىن 3000 يۈەن تاپشۇردى.
</S>
<S ID=56096>
ئاغرىقلار دوختۇرخانىغا ۋاقتىدا يەتكۈزۈلگەنلىكتىن ھاياتى قۇتقۇزۇپ قېلىندى.
</S>
<S ID=56097>
شۇنىڭدىن كېيىنمۇ ۋاڭ لەنخۇانىڭ ئاپتوموبىلى كەنتتىكى تالاي ئۇيغۇر قېرىنداشلارنى دوختۇرخانىغا، بالىلارنى مەكتەپلەرگە، چوڭلارنى بازارلارغا يەتكۈزۈپ تۇردى، كەنتتىكى كۆپلىگەن ئۇيغۇر ياشلارنىڭ تويى ئۇنىڭ ئاپتوموبىلىدا كۆچۈرۈلدى.
</S>
<S ID=56098>
ئۇ ھەر يىلى بۇغداي پىششىقىدا ئۆزىنىڭ ئازغىنە يېرىدىن چىققان بۇغدايلىرىنى ئەتراپىدىكى 20 نەچچە ئائىلىلىك نامرات دېھقانغا تارقىتىپ بەردى.
</S>
<S ID=56099>
ئاغرىق – سىلاق، يېتىملارنى دائىم يوقلاپ تۇردى...
</S>
<S ID=56100>
 كەنتتىكى قابىل باشلامچى ئەن لىباڭ
</S>
<S ID=56101>
 پەيلۇ كەنتىدىكى ئۇيغۇر، خەنزۇ ئىككى مىللەت دېھقانلىرىنىڭ ئېجىل – ئىناق تۇرمۇش كەچۈرۈپ، ئىتتىپاقلىقنىڭ گۈزەل كۈيىنى ياڭرىتىشىنى كەنت رەھبەرلىرىنىڭ ئۆز ئەمەلىيىتى ئارقىلىق ئاۋامغا ئۈلگە بولغانلىقىدىن ئايرىپ قارىغىلى بولمايدۇ.
</S>
<S ID=56102>
ئەن لىباڭ ئەنە شۇ باشلامچى رەھبەرلەرنىڭ ۋەكىلى.
</S>
<S ID=56103>
 ئىككى مىللەت ئارىسىدىكى چوڭقۇر مېھىر – مۇھەببەت بالىلىق دەۋرىدىلا ئەن لىباڭنىڭ يۇمران قەلبىگە ئورناپ كەتكەنىدى.
</S>
<S ID=56104>
ئۇ كىچىك چاغلىرىدا خانىقاتام يېزىسى تەۋەسىدە خەنزۇ مەكتەپ بولمىغاچقا، ئاقئۆستەڭ يېزىسىغا بېرىپ ئوقۇشقا مەجبۇر بولدى، ئەمما ئارىلىق يىراق بولغاننىڭ ئۈستىگە قاتناش قولايسىز بولغاچقا، پىيادە بېرىشقا مەجبۇر بولدى.
</S>
<S ID=56105>
شۇ چاغلاردا ئۇيغۇر دېھقانلار ئۇنى ھارۋىسىغا سېلىپ، مەكتىپىگە ۋە ئۆيىگە ئاپىرىپ قوياتتى.
</S>
<S ID=56106>
بەزىدە ئۇيغۇر مومايلار ئۇنى ئۆيىگە ئەكىرىپ قورسىقىنى توقلايتتى.
</S>
<S ID=56107>
كىچىك چاغلىرىدىن باشلاپلا مىللەت ھالقىغان مېھىر – مۇھەببەتنىڭ تەمىنى تېتىغان ئەن لىباڭ كەنتتىكى ئىتتىپاقلىقنىڭ قوغدىغۇچىلىرى قاتارىغا قېتىلىپ، ئۆزىنىڭ ئەمەلىي ھەرىكىتى بىلەن كەنتنىڭ مىللەتلەر ئىتتىپاقلىقى ھېكايىسىنى بېيىتتى.
</S>
<S ID=56108>
ئۇ 2006 – يىلى كەنت ئاممىسىنىڭ بىردەك قوللىشى بىلەن كەنت پارتىيە ياچېيكىسىنىڭ شۇجىسى بولدى.
</S>
<S ID=56109>
ئەمما بۇ مەزگىلدە كەنتتە سۇ قىس بولۇش تۈپەيلىدىن دېھقانلار ئارىسىدا سۇ تالىشىپ زىددىيەتلىشىپ قالىدىغان ئىشلار يۈز بېرىپ تۇراتتى.
</S>
<S ID=56110>
ئۇ يېڭى ۋەزىپىگە قويۇلغاندىن كېيىن، مۇناسىۋەتلىك ئورۇنلارنىڭ قوللىشىنى قولغا كەلتۈرۈپ، تۈر مەبلىغى ھەل قىلىپ، كەنتكە قۇدۇق كولاتقۇزدى.
</S>
<S ID=56111>
ئىككى يىل تىرىشىپ كەنتتىكى 2500 مو تېرىلغۇ يەرگە تېمىتىپ سۇغىرىش تۇرۇبىسى ئورنىتىپ، كەنتتە سۇ قىس بولۇش مەسىلىسىنى ھەل قىلدى.
</S>
<S ID=56112>
ئۇ ئۆزىنىڭ ھەر بىر سۆز – ھەرىكىتىدە ئىتتىپاقلىقنى، ئىناقلىقنى تەكىتلەپ، خىزمەت جەريانىدا بەنزە قۇرۇلۇشى ۋە مىللەتلەر ئىتتىپاقلىقى، مۇقىملىق خىزمىتىنى ئالدىنقى ئورۇنغا قويدى.
</S>
<S ID=56113>
جاپاغا چىداپ باش چۆكۈرۈپ ئىشلەپ، كەنت ئاممىسى ئۈچۈن مۇلازىمەت قىلدى.
</S>
<S ID=56114>
باشقىلارغا ياردەم بېرىشنى خۇشاللىق دەپ بىلىپ، كىم قىيىنچىلىققا ئۇچرىسا ئاكتىپلىق بىلەن ياردەم بەردى.
</S>
<S ID=56115>
2011 – يىلى 5 – ئايدا كەنتتىكى مۇھەممەت روزىنىڭ خوتۇنى ئاغرىپ قېلىپ، دوختۇرخانىغا ئالدىن تاپشۇرىدىغان 2000 يۈەن زاكالەت پۇلىنى تاپشۇرۇشقا ئامالسىز قالغاندا، ئەن لىباڭ يېنىدىن نەق پۇل چىقىرىپ ئۇنىڭغا بەردى.
</S>
<S ID=56116>
2013 – يىلى 5 – ئايدا قۇربان مىجىتنىڭ بالىسى قاتتىق ئاغرىپ قالغاندا ئەن لىباڭ 40 نەچچە ئائىلىلىك خەنزۇ دېھقانغا باشلامچىلىق قىلىپ ئىئانە يىغىپ، قۇربان مىجىتكە يەتكۈزۈپ بەردى.
</S>
<S ID=56117>
كەنتنىڭ ئامانلىق قوغدىغۇچىسى نۇر ناسىر قاتتىق ئاغرىپ قېلىپ، دوختۇرخانىغا بارالمىغاندا، ئەن لىباڭ ئۆز يېنىدىن 2000 يۈەن چىقىرىپ، ئۇنى دوختۇرخانىغا يولغا سالدى...
</S>
<S ID=56118>
 پەيلۇ كەنتىدە بۇلارغا ئوخشاش ‹‹ئىناقلىق چولپانلىرى›› كۆپ.
</S>
<S ID=56119>
ئۇلار ئەنە شۇ ئاددىي، ئەمما تەسىرلىك ھېكايىلىرى ئارقىلىق پەيلۇ كەنتىدىكى ئىتتىپاقلىق ھېكايىلىرىنى بېيىتىپ، ئەتراپىدىكىلەرگە ئاكتىپ ئېنېرگىيە تارقاتماقتا.
</S>
</TEXT>
/BODY
/DOC