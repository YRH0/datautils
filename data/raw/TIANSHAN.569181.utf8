<DOC>
<DOCID>TIANSHAN.569181</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-12-02 12:47:46</DATE>
</HEADER>
<BODY>
<HEADLINE>
<S ID=62952>
قاسىم خاربىينىڭ بەختلىك تۇرمۇشى
</S>
</HEADLINE>
<TEXT>
<S ID=62953>
نۇرئەخمەت نۇرامبەگ خەۋىرى، فوتوسى
</S>
<S ID=62954>
 ھەممە يەر مول ھوسۇل شادلىقىغا چۆمگەن بەرىكەتلىك كۈز ئايلىرىدا، غۇلجا ناھىيەسىنىڭ سامىيۈزى يېزىسى سالار كەنتىدىكى دېھقانلار دېھقانچىلىق ئىشلىرى بىلەن ئالدىراش بولۇپ كەتتى.
</S>
<S ID=62955>
كەنتتىكى ھەر تەرەپكە تۇتاشقان ئاسفالت يوللار، يول ياقىسىدىكى ياپراقلىرى ئالتۇن رەڭگە كىرگەن سۇۋادان تېرەكلەر، سالار مىللىتىنىڭ بىناكارلىق ئۇسلۇبى بويىچە سېلىنغان يەر تەۋرەشكە چىداملىق ئۆيلەر كەنت ھۆسنىگە باشقىچە تۈس قوشقان بولۇپ، تەرەققىيات ۋە ئەمىنلىكتىن بېشارەت بېرىپ تۇراتتى.
</S>
<S ID=62956>
 سالار كەنتىدىكى دېھقان قاسىم خاربىي بۈگۈن بىر كۈن ھويلىسىغا تېرىغان يېسسىۋېلەكلىرىنى سېتىش بىلەن ئالدىراش ئۆتتى.
</S>
<S ID=62957>
ئۇ ئاخىرقى بىر تىراكتورغا يېسسىۋېلەكلىرىنى بېسىپ خېرىدارىنى يولغا سېلىپ بولۇشىغا كالىلارنىڭ مۆرىگەن ئاۋازى ئاڭلاندى.
</S>
<S ID=62958>
 ــ ھەي، يېسسىۋېلەك سېتىش بىلەن بولۇپ، كالىلارغا يەم بېرىشنى ئۇنتۇپتىمەن.
</S>
<S ID=62959>
 ئۇ ئۆز – ئۆزىگە شۇنداق دېگىنىچە ئېغىلغا ماڭدى. كەڭرى، يورۇق ئېغىلدا ئون نەچچە نەسىللىك سىيىر ئۇنىڭغا ‹‹تەلمۈرۈپ›› تۇراتتى.
</S>
<S ID=62960>
قاسىم خاربىي كالىلارغا يەم بېرىپ بولۇپ، ھويلىدىكى چايخانا سۇپىسىغا كېلىپ ئولتۇرۇپ يېنىدىكى يېسسىۋېلەك ساتقان پۇلىنى ساناشقا باشلىدى.
</S>
<S ID=62961>
 ــ توپ – توغرا 3000 يۈەن، ــ دېدى ئۇ ئۆز – ئۆزىگە، ــ ئىلگىرى نەچچە ئاي جاپالىق ئىشلىسەممۇ، پۇتۇمغا تاپسام ئۇچامغا يوق، ئۇچامغا تاپسام پۇتۇمغا يوق غورىگىل تۇرمۇش كەچۈرەتتىم.
</S>
<S ID=62962>
بىرنەچچە يىلدىن بۇيان پارتىيەنىڭ ئەۋزەل سىياسىتىنىڭ تۈرتكىسىدە تىرىشىپ ئىشلىۋېدىم، بۈگۈنكىدەك بەختىيار كۈنلەرگە ئېرىشەلىدىم.
</S>
<S ID=62963>
 قاسىم خاربىي 2005 – يىلى ئۆيلىنىپ ئۆي ئايرىپ چىققاندىن كېيىن، ئۆزىگە ئايرىپ بېرىلگەن بەش مو يەرگە تايىنىپ تېرىقچىلىق قىلغان بولسىمۇ، ئىشلىرى يۈرۈشمەي بارغانسېرى نامراتلىشىپ كەتتى.
</S>
<S ID=62964>
شۇ كۈنلەرنىڭ بىرىدە كەنت ئاھالە كومىتېتىنىڭ مۇدىرى ۋاققاس خېلىل ئۇنى ئىزدەپ كېلىپ، ئۇنىڭغا باقمىچىلىق قىلىپ بېقىش تەكلىپى بېرىپ، ئۇنىڭغا ئاز سوممىلىق كېپىللىك قەرز پۇل ھەل قىلىپ بەردى.
</S>
<S ID=62965>
 قاسىم خاربىي قەرز پۇلنى ئېلىپلا بەش كالا سېتىۋېلىپ باقمىچىلىققا كىرىشتى.
</S>
<S ID=62966>
ئىلگىرى ئۇ باقمىچىلىق قىلىپ باقمىغاچقا كالا بېقىش جەريانىدا تېخنىكا جەھەتتە نۇرغۇن قىيىنچىلىقلارغا دۇچ كەلدى، بۇنداق چاغلاردا كەنتتىكى تېخنىكلاردىن مەسلىھەت سورىدى؛ كەنت كۇتۇپخانىسىدىن باقمىچىلىققا دائىر كىتابلارنى ئەكىلىپ ئۆگەندى؛ كەنت ئۇيۇشتۇرغان قىشلىق پەن – تېخنىكا پائالىيەتلىرىگە ئاكتىپ قاتنىشىپ، باقمىچىلىق، چارۋا ماللاردىكى كېسەلنىڭ ئالدىنى ئېلىشقا ئائىت نۇرغۇن ئەمەلىي بىلىمگە ئىگە بولدى، ئەجرىگە يارىشا باقمىچىلىقنىڭ قەنتىنى چېقىپ، ئىككى يىلغا يەتمىگەن ۋاقىتتا 20 مىڭ يۈەن قەرزنى قايتۇرۇپ، يەنە بىرنەچچە كالىلىق بولۇپ قالدى.
</S>
<S ID=62967>
 قاسىم خاربىي دائىم بازار ئەھۋالىنى كۆزىتىپ، بازاردا گۆش باھاسى ئۆرلىگەندە بورداقچىلىق قىلدى، گۆش باھاسى چۈشكەندە سىيىر بېقىپ، موزايلىتىپ ساتتى، شۇڭا ئۇ بۇ يىللاردا ئىزچىل باقمىچىلىقنىڭ پايدىسىنى كۆردى.
</S>
<S ID=62968>
بۇلتۇر ئۇنىڭ ئائىلىسى ناھىيە تەرىپىدىن ‹‹يۇقىرى ئۈنۈملۈك سىيىر باقمىچىلىق ئۈلگە ئائىلىسى›› قىلىپ بېكىتىلدى.
</S>
<S ID=62969>
 سالار كەنتىدىكى دېھقانلارنىڭ باغباراڭلىرى كەڭ، يېرى مۇنبەت، سۈيى مول بولسىمۇ، لېكىن ھويلا – ئاران ئىگىلىكى بىلەن شۇغۇللىنىدىغانلار ئاز ئىدى.
</S>
<S ID=62970>
كەنتكە چۈشكەن خىزمەت ئەترىتىدىكى كادىرلارنىڭ تەكلىپى ۋە يېتەكلىشىدە قاسىم خاربىي باشلامچىلىق بىلەن ھويلا – ئاران ئىگىلىكىنى تەرەققىي قىلدۇرۇپ، ھويلىسى ۋە ئۆينىڭ يېنىدىكى ئىككى موچە يەرگە كۆكتات تېرىدى.
</S>
<S ID=62971>
دەسلەپتە تېخنىكا بىلمەسلىك، بازار ئۇچۇرىنى توغرا ئىگىلىيەلمەسلىك سەۋەبىدىن ئانچە ياخشى ئۈنۈمگە ئېرىشەلمىگەن بولسىمۇ، كېيىن كادىرلارنىڭ ياردىمى، تېخنىك خادىملارنىڭ ئۆگىتىشى بىلەن قايسى پەسىلدە قانداق كۆكتات ئۆستۈرۈش، كېسەل ۋە ھاشارات زىيىنىدىن قانداق مۇداپىئەلىنىش، بازار ئۇچۇرىنى قانداق ئىگىلەش ھەققىدە ئەتراپلىق چۈشەنچىگە ئىگە بولدى ھەمدە بازار ئېھتىياجىغا قاراپ بەرەڭگى، سامساق، يېسسىۋېلەك قاتارلىق كۆكتاتلارنى ئالماشتۇرۇپ تېرىپ، يىلدا ئىككى قېتىم ھوسۇل ئېلىپ ياخشى ئىقتىسادىي ئۈنۈم ياراتتى.
</S>
<S ID=62972>
بۇنىڭ بىلەن ئۇنىڭ يىللىق كىرىمى ئىلگىرىكى 2000 – 3000 يۈەندىن ئارتۇق 30 – 40 مىڭ يۈەنگە يەتتى.
</S>
<S ID=62973>
‹‹نامراتلىق ئەيىب ئەمەس، تىرىشماسلىق ئەيىب›› دېگەندەك، قاسىم خاربىي تىرىشىپ ئىشلەپ، پەن – تېخنىكىغا تايىنىپ ئىلمىي باقمىچىلىق، تېرىقچىلىق قىلىۋېدى، تىرىشچانلىقى، ئەجرىنىڭ تەمىنى تېتىدى.
</S>
<S ID=62974>
قوشنىسى ئىبراھىم ئابدۇراخمان قاسىم خاربىيغا ھويلا – ئاران ئىگىلىكىنى يۈكسەلدۈرۈش ئويىنى ئېيتىۋېدى، قاسىم خاربىي بىلىدىغانلىرىنى قىزغىنلىق بىلەن ئۇنىڭغا ئۆگەتتى ۋە مۇھىم ھالقىلاردا قول سېلىپ ياردەملەشتى.
</S>
<S ID=62975>
نەتىجىدە ئىبراھىم ئابدۇراخمان ھويلا – ئاران ئىگىلىكىدىن خېلى ياخشى كىرىم قىلىدىغان بولدى.
</S>
<S ID=62976>
1 – ئەترەتتىكى ئابدۇراخمان جامالىدىن بورداقچىلىق قىلىش جەريانىدا ئويلىمىغان يەردىن زىيان تارتتى.
</S>
<S ID=62977>
ئۇ قانداق قىلارىنى بىلمەي تۇرغاندا، قاسىم خاربىي ئۇنىڭغا باقمىچىلىقتىكى ھالقىلىق تېخنىكىلارنى ئۆگىتىپ قويدى، قاسىم خاربىينىڭ ياردىمىدە ئابدۇراخمان جامالىدىننىڭ باقمىچىلىق ئىشلىرى تېز يۈرۈشۈپ، ئۇمۇ كەنتتىكى چوڭ باقمىچىلارنىڭ بىرىگە ئايلاندى.
</S>
<S ID=62978>
 ‹‹تاما – تاما كۆل بولار›› دېگەندەك، قاسىم خاربىينىڭ تىرىشچانلىقى ۋە ئەجىر – مېھنىتى بەدىلىگە ئائىلىسىنىڭ چۆمۈچىمۇ، قازىنىمۇ ياغ بولدى.
</S>
<S ID=62979>
ئۇ ھۆكۈمەت ياردەم بەرگەن 20 مىڭ يۈەن يەر تەۋرەشكە چىداملىق ئۆي قۇرۇلۇشى مەبلىغىگە يېنىدىن 100 مىڭ يۈەن قوشۇپ، زامانغا لايىق، ئازادە، كۆركەم ئۆي سېلىپ كۆچۈپ كىرىۋالدى.
</S>
<S ID=62980>
ئۇ ئىگىلىكىنى يەنىمۇ زورايتىپ، كەنتتىكى يەنىمۇ كۆپ نامرات ئاھالىنىڭ نامراتلىقتىن قۇتۇلۇشىغا ياردەم قىلىشقا ئىرادە تىكلىدى.
</S>
</TEXT>
/BODY
/DOC