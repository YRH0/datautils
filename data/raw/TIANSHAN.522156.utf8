<DOC>
<DOCID>TIANSHAN.522156</DOCID>
<HEADER>
<CLASS>خەلقئارا</CLASS>
<DATE>2016-05-10 12:35:34</DATE>
</HEADER>
<BODY>
<HEADLINE>
<S ID=27590>
سۇرىيە زۇڭتۇڭى بەشىر نېمە ئۈچۈن تەختتىن چۈشمەيدۇ؟
</S>
</HEADLINE>
<TEXT>
<S ID=27591>
   ئامېرىكا زۇڭتۇڭى ئوباما يېقىندا ئەنگلىيە تاراتقۇ مۇخبىرىنىڭ زىيارىتىنى قوبۇل قىلغاندا: غەرب دۆلەتلىرىنىڭ بەشىر ھاكىمىيىتىنى ئاغدۇرۇش ئۈچۈن قۇرۇقلۇق قىسىمىنى سۇرىيەگە ئەۋەتمەكچى بولغىنى بىر خاتالىق، دېدى.
</S>
<S ID=27592>
   ئۇزاقتىن بۇيان ئامېرىكا، سەئۇدى ئەرەبىستان باشچىلىقىدىكى تاشقى كۈچلەر بەشىرنىڭ تەختتىن چۈشۈشىنى تەلەپ قىلىپ، سۇرىيەدىكى ئۆكتىچى قوراللىقلارنىڭ ھۆكۈمەت ئارمىيەسىگە قارشى تۇرۇشىنى قوللاپ كەلدى. بىراق، سۇرىيە مەسىلىسىنى سىياسىي يول بىلەن ھەل قىلىش خەلقئارادا ئورتاق تونۇشقا ئايلانغان ئەھۋالدا، قورال كۈچى بىلەن بەشىر ھاكىمىيىتىنى ئاغدۇرۇۋېتىش ھازىرقى ۋەزىيەتكە مۇۋاپىق كەلمەيدۇ، بۇنىڭدا زور قىيىنچىلىق بار.
</S>
<S ID=27593>
   بەشىر ھاكىمىيىتىنى قورال كۈچى بىلەن ئاغدۇرۇۋېتىش مۇمكىن ئەمەس
</S>
<S ID=27594>
   كۆپ تەرەپلەرنىڭ ئارىلىشىشى تۈپەيلىدىن سۇرىيە كىرىزىسىنىڭ داۋاملىشىۋاتقىنىغا بەش يىلدىن ئاشتى. ئۇزاققا سوزۇلغان توقۇنۇش سۇرىيە خەلقىگە ئېغىر ئاپەت ئېلىپ كەلدى ھەم سۇرىيەنىڭ ئەتراپىدىكى رايونلارغا كۈچلۈك تەسىر كۆرسەتتى. شۇنىڭ بىلەن بىللە، بۇ توقۇنۇشتىن پەيدا بولغان تېررورلۇقنىڭ كېڭىيىشى، مۇساپىرلار دولقۇنى قاتارلىق سەلبىي تاشقى تەسىر تۈپەيلىدىن ئوتتۇرا شەرقتە ئاتالمىش ‹‹دېموكراتىك ئىنقىلاب››نى ئىلگىرى سۈرمەكچى بولغان غەرب دۆلەتلىرىمۇ ھارغۇچە جاپا تارتتى.
</S>
<S ID=27595>
   ئوباما يېقىندا سەئۇدى ئەرەبىستاننىڭ پايتەختى رىيادتا دېڭىز قولتۇقى ئەرەب دۆلەتلىرى ھەمكارلىق كومىتېتى دۆلەتلىرىنىڭ رەھبەرلىرى بىلەن كۆرۈشكەندە: بەشىر تەختتىن چۈشۈشى كېرەك، دېدى. بىراق ئۇ يەنە سىياسىي جەھەتتىن سۆھبەتلىشىشنىڭ مەسىلىنى ھەل قىلىشنىڭ بىردىنبىر يولى ئىكەنلىكىنى تەكىتلىدى.
</S>
<S ID=27596>
   تەھلىلچىلەر: ئامېرىكا، سەئۇدى ئەرەبىستان قاتارلىق دۆلەتلەر ‹‹بەشىرنى تەختتىن چۈشۈرۈش›› تەشەببۇسىدىن ۋاز كەچمىگەن بولسىمۇ، ھازىرقى ئەھۋالدىن قارىغاندا، بەشىرنى قورال كۈچىگە تايىنىپ ئاغدۇرۇۋېتىش مۇمكىنچىلىكىدىن ئېغىز ئېچىشقا بولمايدۇ، دەپ قارىدى.
</S>
<S ID=27597>
   بىرىنچى، ئامېرىكا قاتارلىق دۆلەتلەر سەۋەبسىز ئەسكەر ئەۋەتمەيدۇ. ھازىر سۇرىيە مەسىلىسىدە ھەر قايسى گۇرۇھلار توقۇنۇشىنى ئاخىرلاشتۇرۇش، شۇنداقلا تېررورلۇقنى تۈگىتىش ئالاقىدار تەرەپلەرنىڭ ئاساسىي ئورتاق تونۇشىغا ئايلاندى ۋە بۇنىڭغا ھەممىدىن بەك كۆڭۈل بۆلمەكتە. ئۇنىڭ ئۈستىگە، سۇرىيە ھۆكۈمەت ئارمىيەسى ھازىر رادىكال تەشكىلاتقا زەربە بېرىشتىكى ئاساسلىق قۇرۇقلۇق كۈچى بولۇپ، ‹‹ئەخلاق ئېگىزلىكى››نى ئىگىلىدى، ئامېرىكا قاتارلىق دۆلەتلەر مۇشۇ چاغدا بەشىر ھاكىمىيىتىنى قورال كۈچى بىلەن ئاغدۇرۇۋېتىش ھەرىكىتىگە بىۋاسىتە ئارىلاشسا، خەلقئارا جەمئىيەت بۇنى ئېتىراپ قىلماسلىقى مۇمكىن، شۇنىڭ بىلەن بىللە، خەلقئارا جەمئىيەتنىڭ ياراشتۇرۇش ئۈچۈن كۆرسەتكەن تىرىشچانلىقى يوققا چىقىپ، سۇرىيەنىڭ ئۇرۇش ۋەزىيىتى قايتا كونتروللۇقىنى يوقىتىپ قويۇشى مۇمكىن.
</S>
<S ID=27598>
   ئىككىنچى، ‹‹بەشىرنى ئاغدۇرۇۋېتىش›› ئامېرىكىنىڭ بىرىنچى نىشانى ئەمەس، سۇرىيە ۋەزىيىتىنىڭ مۇقىملىقىنى ئەسلىگە كەلتۈرۈش ئامېرىكىنىڭ مەنپەئىتىگە ئۇيغۇن بولۇپلا قالماستىن، يەنە ئامېرىكىنىڭ مۇساپىرلار مەسىلىسىدە ياۋروپا ئىتتىپاقىغا ئەزا دۆلەتلەردىن ئۇچرىغان بېسىمىنى يېنىكلىتىشىگىمۇ پايدىلىق. ئۇنىڭدىن باشقا، ئامېرىكا ئىستراتېگىيەلىك مۇھىم نۇقتىسىنى ئاسىيا – تىنچ ئوكيان رايونىغا يۆتكەش، شۇنداقلا ‹‹ئاسىيا – تىنچ ئوكيان رايونىنى قايتا تەڭپۇڭلاشتۇرۇش›› ئىستراتېگىيەسىنى يولغا قويۇش ئۈچۈن ئوتتۇرا شەرقتىن ئۆزىنى تارتىشقا ئۇرۇنۇۋاتىدۇ.
</S>
<S ID=27599>
   كۆزەتكۈچىلەر: ئامېرىكا زۇڭتۇڭ سايلىمى يېتىپ كېلىشى بىلەن ۋەزىپىسىدىن بوشىنىش ئالدىدا تۇرغان ئوباما سۇرىيە مەسىلىسى ئۈچۈن تېخىمۇ كۆپ زېھىن – قۇۋۋىتىنى سەرپ قىلىشنى خالىمايدۇ، ئۇ سابىق زۇڭتۇڭ كىچىك بۇش ئامېرىكىنى ئىراق ئۇرۇشى پاتقىقىغا پاتتۇرۇپ قويغاندەك كونا خاتا يولغا قايتا كىرىپ قېلىشتىن ساقلىنىش ئۈچۈن ئېھتىيات بىلەن ئىش قىلىشقا تىرىشماقتا، دەپ قارىدى.
</S>
<S ID=27600>
   بەشىر ئورنىنى ساقلاپ قالدى
</S>
<S ID=27601>
   سۇرىيە كىرىزىسى پارتلىغان بەش يىلدىن بۇيان بەشىر ھاكىمىيىتى بىر نەچچە قېتىم تەۋرىنىپ قالدى، بىراق كىشىلەر قىياس قىلغاندەك ھالاك بولۇپ كەتمىدى. بۇلتۇر 9 – ئايدا بەشىرنىڭ تەقدىرىدە بۇرۇلۇش بولدى. رۇسىيە سۇرىيە ھۆكۈمىتىنىڭ تەكلىپىگە بىنائەن سۇرىيەدىكى ‹‹شام ئىسلام دۆلىتى›› قاتارلىق رادىكال تەشكىلاتلارنىڭ نىشانىغا ھاۋادىن ھۇجۇم قىلدى، بۇنىڭ بىلەن بۇلتۇرنىڭ ئالدىنقى يېرىمىدا ئارقا – ئارقىدىن مەغلۇپ بولغان سۇرىيە ھۆكۈمەت ئارمىيەسى قايتۇرما ھۇجۇمغا ئۆتۈپ، قولدىن بېرىپ قويغان يەرلىرىنى ئارقا – ئارقىدىن قايتۇرۇۋالدى.
</S>
<S ID=27602>
   سۇرىيە زۇڭلىسى خالىك يېقىندا مۇنداق دېدى: رۇسىيەنىڭ ھاۋا ھۇجۇمىنىڭ ياردىمىدە سۇرىيە ھۆكۈمەت ئارمىيەسى ھازىر 40 مىڭ كىۋادرات كىلومېتىر كۆلەمدىكى 500 نەچچە شەھەر – بازارنى قايتۇرۇۋالدى.
</S>
<S ID=27603>
   ھازىرقى سۇرىيەنىڭ ئۇرۇش ۋەزىيىتىدىن قارىغاندا، ھۆكۈمەت ئارمىيەسى ئۈستۈنلۈكنى ئىگىلىگەن بولۇپ، تەخمىنەن %40 كۆلەمدىكى زېمىن ۋە تەخمىنەن %70– %80 ئاھالىنى كونترول قىلىۋالغان، دەمەشق – ھىمس – غەربتىكى دېڭىز بويى رايونىدىكى ‹‹ئىستراتېگىيەلىك يادرولۇق رايون››نى پۇختا ئىگىلىگەن.
</S>
<S ID=27604>
   شۇنىڭ بىلەن بىللە، سۇرىيە ئۆكتىچى قوراللىقلىرى چېچىلاڭغۇ، ئاجىز بولۇپ، تاشقى كۈچلەرنىڭ مۇئەييەن قوللىشىغا ئېرىشكەن بولسىمۇ، تا ھازىرغىچە ھۆكۈمەت ئارمىيەسى بىلەن بولغان ئۇرۇشتا زور غەلىبە قازىنالمىدى.
</S>
<S ID=27605>
   ئۇنىڭدىن باشقا، رادىكال تەشكىلاتلارغا زەربە بېرىشتە قولغا كەلتۈرۈلگەن ئىلگىرىلەشلەر سۇرىيەنىڭ سىياسىي مۇساپىسىگە ئىجابىي تەسىر كۆرسەتتى. سۇرىيە سىياسىي تەھلىلچىسى ئېھسان مۇنداق دېدى: ‹‹شام ئىسلام دۆلىتى›› پۈتۈن دۇنيانىڭ تەھدىتىگە ئايلاندى، ھالبۇكى، سۇرىيە ھۆكۈمىتى ‹‹شام ئىسلام دۆلىتى›› قاتارلىق رادىكال تەشكىلاتلارغا زەربە بېرىش ھەرىكىتىدە مۇھىم رولىنى جارى قىلدۇردى، بۇنىڭ بىلەن غەرب دۆلەتلىرى سىغدۇرمىغان سۇرىيە ھۆكۈمىتى مۇئەييەن ئېتىراپ قىلىنىپ، سۇرىيە كىرىزىسىنى سىياسىي يول بىلەن ھەل قىلىشقا ئىمكانىيەت يارىتىلدى.
</S>
<S ID=27606>
   بەشىرنىڭ تەختتىن چۈشۈش – چۈشمەسلىكى ھەل قىلىش قىيىن مەسىلە
</S>
<S ID=27607>
   سۇرىيەدىكى ئاساسلىق ئۆكتىچىلەر ۋەكىللەر ئۆمىكىنىڭ ئالىي سۆھبەت كومىتېتى ئالاقىدار سۆھبەتكە ‹‹رەسمىي قاتنىشىش››نى رەت قىلغاچقا، بۇ نۆۋەتلىك سۇرىيە مەسىلىسى جەنۋە تىنچلىق سۆھبىتى يەنە قاتمال ھالەتكە چۈشۈپ قېلىشى مۇمكىن. بەشىرنىڭ تەختتىن چۈشۈش – چۈشمەسلىكى يەنىلا سۇرىيە ھۆكۈمىتى بىلەن ئۆكتىچىلەر ئارىسىدىكى ئەڭ يادرولۇق ئىختىلاپ.
</S>
<S ID=27608>
   ب د ت باش كاتىپىنىڭ سۇرىيە مەسىلىسى خاس ئەلچىسى دېمىستۇرا 15 – ئاپرېل ئالىي سۆھبەت كومىتېتىغا: سۇرىيە زۇڭتۇڭى بەشىر داۋاملىق ۋەزىپە ئۆتىسە بولىدۇ، بىراق ئۇنىڭ ھوقۇقى چەكلىك ھەم ۋاقىت چەكلىمىسى بولىدۇ، ئۇنىڭدىن سىرت، بەشىر سۇرىيە ئۆكتىچىلىرى تاللىغان ئۈچ مۇئاۋىن زۇڭتۇڭنى ھەربىي ئىشلار، خەۋپسىزلىك ۋە سىياسىي ئىشلارغا مەسئۇللۇققا تەيىنلىشى كېرەك، دەپ تەكلىپ بەردى.
</S>
<S ID=27609>
   ھالبۇكى، ئۆكتىچىلەر ۋەكىللەر ئۆمىكى بۇ تەكلىپنى قەتئىي رەت قىلدى. ئۆكتىچى قوراللىقلاردىن بولغان ‹‹ئىسلام قوشۇنى››نىڭ ۋەكىلى، ئالىي سۆھبەت كومىتېتىنىڭ ئەزاسى مۇھەممەد ئالۇچ ئۆكتىچىلەر قوراللىقلىرىنىڭ ھۆكۈمەت ئارمىيەسى بىلەن ئۇرۇش قىلىشىنى مۇراجىئەت قىلدى.
</S>
<S ID=27610>
   سۇرىيە ھۆكۈمىتى ھازىرقى ھۆكۈمەت، ئۆكتىچىلەر ۋە مۇستەقىل زاتلارنى ئۆز ئىچىگە ئالغان ئۆتكۈنچى ھۆكۈمەت قۇرۇشنى خالايدىغانلىقىنى، بىراق بەشىرنىڭ تەختتىن چۈشۈش – چۈشمەسلىك مەسىلىسىنىڭ چېقىلغىلى بولمايدىغان ‹‹قىزىل سىزىق›› ئىكەنلىكىنى ئېيتقان. سۇرىيە ھۆكۈمەت ۋەكىللەر ئۆمىكىدىكىلەر ھازىرقى ئۇرۇش مەيدانىدىكى ئۈستۈنلۈكنى كۆزدە تۇتقان ئاساستا بەشىرنى تەختتىن چۈشۈرۈشكە يول قويمايدۇ.
</S>
<S ID=27611>
   نۇرغۇن سۇرىيەلىك مۇخبىرغا: كەلگۈسىدە كىمنىڭ ھاكىمىيەت يۈرگۈزۈشى مۇھىم ئەمەس، تىنچلىق، مۇقىملىقنى ئىشقا ئاشۇرۇپ، قايتا نورمال تۇرمۇش كەچۈرۈش بىزنىڭ ئەڭ چوڭ ئارزۇيىمىز، دېگەن. بەشىر ئۆز تەقدىرى توغرىسىدا مۇخبىرلارنىڭ زىيارىتىنى قوبۇل قىلغاندا: بۇنى ھەر قانداق تاشقى كۈچ ئەمەس، بەلكى سۇرىيە خەلقى بەلگىلەيدۇ، دېگەن.
</S>
<S ID=27612>
   ئەمما، مۇبادا ئۆكتىچىلەر بەشىرنىڭ تەختتىن چۈشۈش – چۈشمەسلىك مەسىلىسىدە كۆزلىگەن نىشانىغا يېتەلمىسە، ھۆكۈمەت ئارمىيەسى بىلەن تېخىمۇ بەكرەك ئېلىشىشى مۇمكىن.
</S>
<S ID=27613>
شىنخۇا ئاگېنتلىقى
</S>
</TEXT>
/BODY
/DOC