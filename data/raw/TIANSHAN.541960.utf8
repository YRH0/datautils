<DOC>
<DOCID>TIANSHAN.541960</DOCID>
<HEADER>
<CLASS>خەلقئارا</CLASS>
<DATE>2016-08-17 12:05:11</DATE>
</HEADER>
<BODY>
<HEADLINE>
<S ID=40279>
ئوققا تۇتۇش دېلولىرى ئامېرىكىدا ئىرقىي مەسىلىنىڭ ئېغىرلاشقانلىقىنى ئەكس ئەتتۈردى
</S>
</HEADLINE>
<TEXT>
<S ID=40280>
   8 – ئاۋغۇست سەھەردە، ئامېرىكىنىڭ فىلورىدا ئىشتاتىدىكى ئەڭ چوڭ شەھەر جېكسونۋىلدىكى بىر ياتاق بىناسىنىڭ ئالدىدا ئىككى كىشى باشقىلارنى ئوققا تۇتۇپ، نۇرغۇن كىشىنى يارىلاندۇردى.
</S>
<S ID=40281>
   يېقىندىن بۇيان يۈز بەرگەن ئوققا تۇتۇش ۋەقەلىرى ئىچىدە تېكساس ئىشتاتىنىڭ داللاس شەھىرىدە يۈز بەرگەن ‹‹زۇلمەت كېچە›› ۋەقەسى كىشىنى چۆچۈتىدۇ.
</S>
<S ID=40282>
7 – ئىيۇل، ئافرىقىلىقلار پۇشتىدىن بولغان بىر ئامېرىكىلىق بەش ئاق تەنلىك ساقچىنى ئېتىپ ئۆلتۈرۈپ، ئامېرىكا قانۇن ئىجرا قىلىش خادىملىرىنى ‹‹11 – سېنتەبىر›› ۋەقەسىدىن بۇيانقى ئەڭ زور تالاپەتكە ئۇچراتتى.
</S>
<S ID=40283>
بۇ ئوققا تۇتۇش ۋەقەلىرىنىڭ كۆپ قىسمىدا ئىرقىي مەسىلىنىڭ ئىزنالىرى بار بولۇپ، غەربتىكى ئاساسلىق تاراتقۇلار بۇنى ھەتتا ‹‹ئىرقىي ئۇرۇش›› دەپ ئاتىدى.
</S>
<S ID=40284>
   ‹‹ۋاشىنگتون پوچتا گېزىتى››دە ئېلان قىلىنغان تەكشۈرۈش سانلىق مەلۇماتىدا كۆرسىتىلىشىچە، 2015 – يىلىنىڭ ئالدىنقى ئالتە ئېيىدا جەمئىي 465 كىشىنى ساقچىلار ئېتىپ ئۆلتۈرگەن بولسا، 2016 – يىلىدىكى ئوخشاش مەزگىلدە بۇ سان كۆپىيىپ 491 گە يەتكەن بولۇپ، بۇنىڭ ئىچىدە ئافرىقىلىقلار پۇشتىدىن بولغانلارنىڭ ئېتىپ ئۆلتۈرۈلۈش نىسبىتى ئاق تەنلىكلەرنىڭ 2.5 ھەسسىسىگە توغرا كەلگەن.
</S>
<S ID=40285>
داللاسنى مىسالغا ئالساق، بۇ جايدا ھەر تۆت پۇقرانىڭ بىرى ئافرىقىلىقلار پۇشتىدىن بولغانلار بولۇپ، ئامېرىكىنىڭ ئوتتۇرىچە سەۋىيەسىنىڭ ئىككى ھەسسىسىدىن ئاشىدۇ.
</S>
<S ID=40286>
7 – ئىيۇل پۇقرالار شەھەر مەركىزىدە نامايىش قىلىپ، ئامېرىكا لۇئىزانا ئىشتاتى ۋە مىننېسوتا ئىشتاتىدا يۈز بەرگەن ساقچىلارنىڭ ئافرىقىلىقلار پۇشتىدىن بولغان ئەرنى ئېتىپ ئۆلتۈرگەنلىك ۋەقەسىگە ئېتىراز بىلدۈردى.
</S>
<S ID=40287>
كەينى – كەينىدىن يۈز بەرگەن تىراگېدىيەلەر ئاخىرىدا ئامېرىكىدىكى تارىختىن بۇيانقى ئەڭ ئېغىر ئىرقىي كىرىزىسقا ئايلاندى.
</S>
<S ID=40288>
   نامراتلىق ۋە جىنايەت ئۆتكۈزۈش نىسبىتىنىڭ يۇقىرى بولۇشى ئافرىقىلىقلار پۇشتىدىن بولغان ئامېرىكىلىقلارنىڭ بەلگىسى بولۇپ قالدى.
</S>
<S ID=40289>
ئەنگلىيە ئىستراتېگىيە تەتقىقات ئورنىنىڭ سانلىق مەلۇماتىغا قاراپ باقايلى: ئامېرىكىلىق ئالتە ياشقا توشمىغان بالىلار ئىچىدىكى %46نى ئىگىلەيدىغان ئافرىقىلىقلار پۇشتىدىن بولغان بالا نامرات ئائىلىدە ياشايدىكەن، ئاق تەنلىك بالىلار ئارىسىدا بۇنداق بالىلار ئاران %6نى ئىگىلەيدىكەن.
</S>
<S ID=40290>
   ئامېرىكا جەمئىيىتىدىكى غەزەپ ۋە ئۆچمەنلىك بارغانسېرى كۈچەيمەكتە. ئىككى يىل ئىلگىرى فېرگۇسسوندا يۈز بەرگەن ئافرىقىلىقلار پۇشتىدىن بولغان يىگىت بۇراندنىڭ ئېتىپ ئۆلتۈرۈلۈش ۋەقەسى مەملىكەت خاراكتېرلىك قالايمىقانچىلىق پەيدا قىلىپ، ئامېرىكا فېدېراتسىيە ھۆكۈمىتى برونېۋىك ئارقىلىق تەرتىپ ساقلاشقا مەجبۇر بولدى.
</S>
<S ID=40291>
بۇلتۇر ئافرىقىلىقلار پۇشتىدىن بولغان 25 ياشلىق يىگىت گېلىر بالتىموردا ئېتىپ ئۆلتۈرۈلگەچكە، ئېغىر قالايمىقانچىلىق پەيدا بولۇپ، بىر نەچچە ساقچى يارىلاندى.
</S>
<S ID=40292>
   ھازىر ۋەزىيەت بارغانسېرى مۇرەككەپلىشىپ، كونترول قىلغىلى بولمايدىغان دەرىجىگە يەتتى.
</S>
<S ID=40293>
داللاستا يۈز بەرگەن ئوققا تۇتۇش ۋەقەسى تېخىمۇ كۆپ ئوققا تۇتۇش ۋەقەلىرىنى پەيدا قىلدى.
</S>
<S ID=40294>
بۇ ۋەقە يۈز بېرىپ ئۇزاق ئۆتمەي، تېننېسسى ئىشتاتىدا بىر ئەر بىر ساقچىنى ئوققا تۇتتى، جورجىيە ئىشتاتى ۋە مىسسۇرى ئىشتاتى قاتارلىق جايلاردىمۇ ساقچىغا ھۇجۇم قىلىش ۋەقەسى يۈز بەردى.
</S>
<S ID=40295>
شۇنىڭ بىلەن بىللە ئافرىقىلىقلار پۇشتىدىن بولغانلارنىڭ ئېتىراز بىلدۈرۈش ھەرىكىتىمۇ ساقچىلارنىڭ قاتتىق باستۇرۇشىغا ئۇچرىدى.
</S>
<S ID=40296>
   ئىرقىي تۈس ئالغان دېموكراتىيە ھەرگىزمۇ ھەقىقىي دېموكراتىيە ئەمەس.
</S>
<S ID=40297>
ئامېرىكا بۇ رېئال مەسىلىنى تۈزۈم جەھەتتىن ھەل قىلىشقا كۈچ سەرپ قىلمىسا، ئىرقىي مەسىلە پاتقىقىدىن چىقالمايدۇ.
</S>
<S ID=40298>
‹‹خەلق گېزىتى››دىن
</S>
<S ID=40299>
‏
</S>
</TEXT>
/BODY
/DOC