<DOC>
<DOCID>TIANSHAN.570820</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-12-09 11:56:25</DATE>
</HEADER>
<BODY>
<HEADLINE>
<S ID=64007>
تۇرسۇن سىدىق ئائىلە ساياھەتچىلىكىدىن ھاللاندى
</S>
</HEADLINE>
<TEXT>
<S ID=64008>
 ئابلىمىت ئابلىز، مېھرىئاي ئىمرەمزى
</S>
<S ID=64009>
    ئېۋىرغول رايونىنىڭ غەربىي تاغ يېزىسى قالغايتى كەنتىدىكى كادىرلار يېقىنقى يىللاردىن بۇيان رايون ئەۋزەللىكىدىن پايدىلىنىپ، كەنتتىكىلەرنى ئائىلە ساياھەتچىلىكى قىلىشقا يېتەكلەپ، دېھقانلارنىڭ كىرىمىنى ئاشۇرۇشقا تۈرتكە بولدى.
</S>
<S ID=64010>
كەنتتىكى تۇرسۇن سىدىق كەنت كادىرلىرىنىڭ يول كۆرسىتىشى ۋە ياردىمىدە ئائىلە ساياھەتچىلىكىنى جانلاندۇرۇپ، ئائىلە ساياھەتچىلىكىدىن قىلغان يىللىق ساپ كىرىمىنى 100 مىڭ يۈەندىن ئاشۇردى.
</S>
<S ID=64011>
قالغايتى كەنت پارتىيە ياچېيكىسىنىڭ شۇجىسى تۇرسۇن ئابدۇرۇسۇلنىڭ ھەمراھلىقىدا يېقىندا ئۇنىڭ ئۆيىگە باردۇق.
</S>
<S ID=64012>
    بۇ كىشى كەنتىمىزدىكى ئائىلە ساياھەتچىلىكىگە تايىنىپ بېيىغانلارنىڭ تىپىك ۋەكىلى، دېدى تۇرسۇن ئابدۇرۇسۇل تونۇشتۇرۇپ، ئۇ بۇ ئىشقا بالدۇر تۇتۇش قىلغاچقا بالدۇر يول تاپتى، كىرىمىمۇ باشقىلارنىڭكىدىن ياخشى بولۇۋاتىدۇ.
</S>
<S ID=64013>
    كەنت رەھبەرلىرىنىڭ ياردىمى بولمىغىنىدا، بۇ ئىشتىن يول تېپىشىم تەس ئىدى، دېدى تۇرسۇن سىدىق 2003 – يىلى كەنت كادىرلىرى ماڭا ئىككى كىگىز ئۆينى ئەرزان ئىجارىگە بەردى، ئۆزۈم يەنە بىر كىگىز ئۆينى تىكىپ ئىش باشلىغانىدىم، تۇنجى يىلىلا 50 مىڭ يۈەن كىرىم قىلدىم.
</S>
<S ID=64014>
    تۇرسۇن سىدىقنىڭ دېيىشىچە، ئۇ ئىلگىرى ئەنئەنىۋى ئۇسۇلدا چارۋىچىلىق قىلىپ كەلگەچكە تۈزۈك پايدا ئالالماي، غورىگىل تۇرمۇش كەچۈرۈپ كەلگەنىكەن.
</S>
<S ID=64015>
تۇنجى يىلى ئائىلە ساياھەتچىلىكىدىن كۆڭۈلدىكىدەك كىرىم قىلغاندىن كېيىن ‹‹كۆزى›› ئېچىلىپ، ئائىلە ساياھەتچىلىكىنىڭ تۈرلىرىنى تولۇقلاشقا كىرىشىپتۇ.
</S>
<S ID=64016>
ئۇ مېھمانلارغا يەرلىك خاس تائاملارنى چىقىرىش بىلەن بىرگە، ئاشخانا، تاماق تازىلىقىغا ئالاھىدە ئەھمىيەت بېرىپ، مۇلازىمەت سۈپىتىنى ئۈزلۈكسىز ئۆستۈرۈپتۇ.
</S>
<S ID=64017>
تاماقلارنىڭ باھاسىمۇ مۇۋاپىق بولغاچقا، خېرىدارلىرى بارغانسېرى كۆپىيىپتۇ.
</S>
<S ID=64018>
تاپقان پۇلىغا ئىككىنچى يىلى ئۈچ ئېغىز ئۆي، ئاشخانا، بىر ئىسكىلات سېلىپ، تىجارەت دائىرىسىنى كېڭەيتىپتۇ.
</S>
<S ID=64019>
‹‹ئىشلىگەن چىشلەيدۇ›› دېگەندەك، شۇ يىلى ئائىلە ساياھەتچىلىكىدىنلا 70 مىڭ يۈەن كىرىم قىپتۇ.
</S>
<S ID=64020>
شۇنىڭدىن كېيىن ئۇنىڭ ئائىلە ساياھەتچىلىكىدىن قىلغان كىرىمى يىلمۇ يىل ئېشىپتۇ.
</S>
<S ID=64021>
‹‹قازىنىمۇ، چۆمۈچىمۇ مايلاشقان›› تۇرسۇن سىدىق 2005 – يىلى ئائىلە ئاپتوموبىلى سېتىۋاپتۇ.
</S>
<S ID=64022>
ھازىر ئۇنىڭ يىللىق ساپ كىرىمى 100 مىڭ يۈەندىن ئېشىپ، ئائىلە ساياھەتچىلىكى ئۇنىڭ ‹‹تىللا تۆكۈلىدىغان دەرىخى››گە ئايلىنىپتۇ.
</S>
<S ID=64023>
    پارتىيە، ھۆكۈمەتنىڭ ئېتىبار سىياسەتلىرى بولمىسا بىزگە بۈگۈنكىدەك ياخشى كۈنلەر نەدە، دېدى تۇرسۇن سىدىق، بۇنىڭدىن كېيىن مۇشۇنداق ئەۋزەل شارائىتنىڭ قەدرىگە يېتىپ، ئائىلە ساياھەتچىلىك كۆلىمىنى كېڭەيتىپ، يەنىمۇ كۆپ ياشنى ئىشقا ئورۇنلاشتۇرۇپ، پارتىيە، ھۆكۈمەتنىڭ ياردىمىگە مىننەتدارلىقىمنى بىلدۈرىمەن. 
</S>
<S ID=64024>
   
</S>
</TEXT>
/BODY
/DOC