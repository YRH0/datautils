<DOC>
<DOCID>TIANSHAN.534957</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-15 15:39:58</DATE>
</HEADER>
<BODY>
<HEADLINE>
<S ID=33422>
پىچان ناھىيەسى ئەسلىھەلىك يېزا ئىگىلىكىدىن ئوبدان كىرىم قىلدى
</S>
</HEADLINE>
<TEXT>
<S ID=33423>
    ئىختىيارىي مۇخبىرىمىز مىجىت ئىبراھىم خەۋىرى: پىچان ناھىيەسى بۇ يىلنىڭ ئالدىنقى يېرىمىدا، پارنىكچى دېھقانلارنى كۆكتات تېخنىكىسى بويىچە تەربىيەلەش سالمىقىنى ئاشۇرۇش بىلەن بىرگە، ئۇچۇرغا ئەھمىيەت بەرگەنلىكتىن، ئەسلىھەلىك يېزا ئىگىلىكىدىن ئوبدان كىرىم قىلدى.
</S>
<S ID=33424>
    پىچان ناھىيەسىدىكى ئاساسىي قاتلام پارتىيە تەشكىلاتلىرى بۇ يىل كىرگەندىن بۇيان، ئاپتونوم رايون، شەھەردىن مۇتەخەسسىس تەكلىپ قىلىش، مەركەزلەشتۈرۈپ تەربىيەلەش، نەق مەيداندا تەربىيەلەش قاتارلىق ئۈنۈملۈك ئۇسۇللارنى قوللىنىپ، كۆكتات پەرۋىشى، كۆكتاتلاردا دائىم كۆرۈلىدىغان زىيانداش ھاشاراتلارنىڭ ئالدىنى ئېلىش، ئىلمىي ئۇسۇلدا پارنىك باشقۇرۇش بىلىملىرى بويىچە 14 مىڭ 544 ئادەم/قېتىم دېھقاننى تەربىيەلىدى. ناھىيەلىك دېھقانچىلىق ئىدارىسى، تېخنىكا كېڭەيتىش مەركىزى قاتارلىق ئىدارە-ئورۇنلار «ئۈچنى يېزىلارغا يەتكۈزۈش»، «پەن-تېخنىكا قىشلىقى» قاتارلىقلاردىن پايدىلىنىپ، دېھقانلارغا پارنىك باشقۇرۇشقا ئائىت 33 مىڭ 232 پارچە تەشۋىقات ۋاراقچىسى ياكى كىتابچە تارقاتتى، 1189 كىشىنىڭ سورىغان سوئالىغا نەق مەيداندا جاۋاب بەردى. رادىيو، تاراتقۇلارنىڭ رولىدىن پايدىلىنىپ، ئەسلىھەلىك يېزا ئىگىلىكىدىكى ئۈلگىلىك تىپلارنىڭ ئىش-ئىزلىرىنى كەڭ كۆلەمدە تەشۋىق قىلىپ، تىپ ئارقىلىق دائىرىنى يېتەكلەشكە كۈچىدى. 100 گە يېقىن تېخنىكنى پىچان بازىرى، پىچان يېزىسى، چىقتىم، لۈكچۈن، تۇيۇق قاتارلىق يېزا – بازارلاردىكى ئەسلىھەلىك يېزا ئىگىلىك بازىلىرىغا تېخنىك جەھەتتىن يېتەكچىلىك قىلىشقا ئەۋەتىپ، تېخنىكىلىق يېتەكچىلىكنى كۈچەيتتى. بۇ ناھىيە يەنە ئۇچۇرغا ئەھمىيەت بېرىپ، كۆكتات سېتىش يوللىرىنى كېڭەيتىش ئۈچۈن، ئۈرۈمچى «بىييۈەنچۈن» كۆكتات توپ سېتىش بازىرى قاتارلىق ئورۇنلار بىلەن كۆكتات سېتىش-سېتىۋېلىش توختامى تۈزدى. ئەسلىھەلىك يېزا ئىگىلىك مەھسۇلاتلىرىنى توشۇغان ئاپتوموبىل ئىگىلىرىگە كۆكتات توشۇش تولۇقلىما پۇلى تارقىتىپ، ئۇلارنىڭ ئاكتىپلىقىنى قوزغىدى. بۇنىڭ بىلەن بۇ يىلنىڭ ئالدىنقى يېرىمىدا، ناھىيە بويىچە سېتىپ چىقىرىلغان كۆكتات مىقدارى 10 مىڭ 500 توننىغا يېتىپ، كۆكتاتچىلىقتىن قىلىنغان كىرىم 27 مىليون يۈەندىن ئاشتى.
</S>
</TEXT>
/BODY
/DOC