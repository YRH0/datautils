<DOC>
<DOCID>TIANSHAN.523612</DOCID>
<HEADER>
<CLASS>ئۈرۈمچى</CLASS>
<DATE>2016-05-18 10:34:03</DATE>
</HEADER>
<BODY>
<HEADLINE>
<S ID=28265>
مەھەللىدە ئۆتكۈزۈلگەن ئەھمىيەتلىك لېكسىيە
</S>
</HEADLINE>
<TEXT>
<S ID=28266>
  خالىدە ئوبۇل
</S>
<S ID=28267>
   11 – ماي چۈشتىن كېيىن، ئۈرۈمچى شەھىرىنىڭ تەڭرىتاغ رايونى ‹‹يەنئەن›› يولى تەۋەلىكىنى باشقۇرۇش كومىتېتىغا قاراشلىق ‹‹تاڭنۇرى›› مەھەللىسىدە تەڭرىتاغ رايونلۇق تەپتىش مەھكمىسىدىن ‹‹ئۈچ ئەل›› پائالىيىتىگە چۈشكەن خىزمەت گۇرۇپپىسىدىكىلەر مەھەللە كادىرلىرى بىلەن بىرلىكتە ‹‹قۇرامىغا يەتمىگەنلەرنىڭ جىنايەت ئۆتكۈزۈشىنىڭ ئالدىنى ئېلىش›› توغرىسىدا بىر مەيدان ئەھمىيەتلىك لېكسىيە ئۇيۇشتۇردى.
</S>
<S ID=28268>
   ‹‹تاڭنۇرى›› مەھەللىسىنىڭ مۇدىرى گۈلمىرە سەمەتنىڭ تونۇشتۇرۇشىچە، بۇ مەھەللىدە 2034 ئائىلە، 5000دىن ئارتۇق نوپۇس بار بولۇپ، كۆچمە نوپۇسلۇقلار ئومۇمىي نوپۇسنىڭ %51ىنى ئىگىلەيدىكەن.
</S>
<S ID=28269>
   گۈلمىرە سەمەت مۇنداق دېدى: مەھەللىمىزدە قۇرامىغا يەتمىگەنلەر خېلى كۆپ، ئۇلارنىڭ ئاتا – ئانىلىرى ئەتىگەن ئۆيدىن چىقىپ كېتىپ كەتسە، كەچتە قايتىپ كېلىدۇ، بولۇپمۇ كۆچمە نوپۇسلۇق ئائىلىلەردىكى ئاتا – ئانىلارنىڭ بالىلىرىغا ھەمراھ بولىدىغان ۋاقتى تولىمۇ ئاز. ئۇلار قانۇنغا ئائىت ساۋاتلاردىن خەۋەرسىز، بۇ بوشلۇقنى تولدۇرۇشقا توغرا كېلىدۇ. شۇڭا شىنجاڭنى قانۇن ئارقىلىق ئىدارە قىلىش تەكىتلىنىۋاتقان بۈگۈنكى كۈندە، ئاتا – ئانىلار ۋە بالىلارغا مەنپەئەت ئېلىپ كېلىدىغان مۇشۇنداق بىر لېكسىيەنى ئۇيۇشتۇرۇشنى لايىق كۆردۇق.
</S>
<S ID=28270>
   ئۈرۈمچى شەھىرى تەڭرىتاغ رايونلۇق تەپتىش مەھكىمىسى قۇرامىغا يەتمىگەنلەرنىڭ قانۇنلۇق ھوقۇق – مەنپەئىتىنى قوغداش، جىنايەتنىڭ ئالدىنى ئېلىش بۆلۈمىنىڭ باشلىقى مۇنەۋۋەر سىيىت نەق مەيداندا، قۇرامىغا يەتمىگەنلەرنىڭ جىنايەت ئۆتكۈزۈشىنىڭ سەۋەبى، ئۇنىڭ ئالدىنى ئېلىش تەدبىرلىرىنى ئەمەلىي مىساللار ئارقىلىق يېشىپ چۈشەندۈرۈپ، ئاممىنى مۇناسىۋەتلىك قانۇن بىلىملىرىدىن خەۋەردار قىلدى.
</S>
<S ID=28271>
   مۇنەۋۋەر سىيىت مۇنداق دېدى: مەن مەسئۇل بولۇۋاتقان بۇ بۆلۈم بۇلتۇر 3 – ئايدا قۇرۇلغان بولۇپ، 3 – ئايدىن 12 – ئايغىچە ئۈرۈمچى تەڭرىتاغ رايونى، بۇلاقتاغ رايونى تەۋەسىدە قوبۇل قىلىنغان، قۇرامىغا يەتمىگەنلەر سادىر قىلغان دېلو 230 غا يەتتى، دېلو نىسبىتى جەھەتتىن ئالغاندا، بۇ نىسبەت مەملىكەت بويىچە ئالدىنقى ئورۇندا تۇرىدۇ. دېلو سادىر قىلىۋاتقانلارنىڭ يېشى بەكمۇ كىچىك. بالىلار ۋەتەننىڭ كەلگۈسى، پەرزەنت تەربىيەسىنىڭ ياخشى – يامانلىقى بالىنىڭ تەقدىرىگە بىۋاسىتە تەسىر كۆرسىتىدۇ. ئالدىراشلىقنى باھانە قىلىپ، بالىلىرىغا ھەمراھ بولۇشقا ۋاقىت چىقىرالمايۋاتقان ئاتا – ئانىلار بۇ نۇقتىغا ئالاھىدە دىققەت قىلىشى كېرەك. چۈنكى جىنايەت سادىر قىلىۋاتقانلار ئاساسەن ئاتا – ئانىسىنىڭ مېھرىگە قانمىغان، تەربىيە ياخشى بولمىغاچقا، يولدىن چىقىپ كېتىۋاتقان بالىلارنىڭ ئىچىدىن چىقىۋاتىدۇ. شۇڭا مەھەللىلەردە مۇشۇنداق لېكسىيەلەرنى ئۇيۇشتۇرۇپ تۇرۇش ئىنتايىن زۆرۈر. ھەممىمىز تەڭ كۈچ چىقارساق، بالىلارنىڭ ساغلام، خۇشال – خۇرام ئۆسۈپ يېتىلىشىگە تۈرتكە بولالايمىز.
</S>
</TEXT>
/BODY
/DOC