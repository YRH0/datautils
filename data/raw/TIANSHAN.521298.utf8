<DOC>
<DOCID>TIANSHAN.521298</DOCID>
<HEADER>
<CLASS>شىنجاڭ</CLASS>
<DATE>2016-05-05 12:10:55</DATE>
</HEADER>
<BODY>
<HEADLINE>
<S ID=27148>
بۇ يىل ئاپتونوم رايونىمىزدا ساياھەت قىلىش دولقۇنى كۆتۈرۈلدى
</S>
</HEADLINE>
<TEXT>
<S ID=27149>
   ئۆز خەۋىرىمىز. چوڭ تىپتىكى ناخشا – ئۇسسۇللۇق تىياتىر‹‹دۆڭكۆۋرۈك تەسىراتلىرى›› 25 – ئاپرېل ئۈرۈمچىدە تۇنجى مەيدان قويۇلدى،ئىچكىرى ئۆلكىدىن كەلگەن 400 دىن كۆپرەك ساياھەتچى ئېسىل نازۇنېمەتلىرىگە ئېغىز تەگكەچ بۇ ئويۇننى كۆردى. ئەمەلىيەتتە، بۇ ئاپتونوم رايونىمىز ساياھەتچىلىكىنىڭ ئاۋات مەزگىلگە كىرگەنلىكىنىڭ بەلگىسى. كەسپىي زاتلارنىڭ ئېيتىشىچە، بۇ يىلقى ساياھەت دولقۇنى ئىلگىرىكى يىللاردىكىدىن بىر ئاي بۇرۇن باشلىنىپتۇ.
</S>
<S ID=27150>
   كىچىك ساي بازىرى فاڭجياجۇاڭ كەنتىدىكى 155 – نومۇرلۇق ‹‹ئېرلى دېھقانلار ئارامگاھى››نىڭ خوجايىنى جاڭ چىڭ مۇنداق دېدى: 2 – ئاپرېلدىن 4 – ئاپرېلغىچە بولغان چوكانتال بايرىمى مەزگىلىدە يۇقىرىقى تاغ مەنزىرە رايونىغا بارىدىغان يولغا ئاپتوموبىللار پېتىشماي قالدى، ئارامگاھىمىزدىمۇ مېھمانلارنىڭ ئايىغى ئۈزۈلمىدى.
</S>
<S ID=27151>
   26 – ئاپرېل دۆڭكۆۋرۈكتىكى خەلقئارا چوڭ بازاردا، ساياھەتچىلەرنىڭ يەرلىك ئالاھىدە مەھسۇلاتلارنى تالىشىپ سېتىۋېلىۋاتقانلىقىنى كۆرگەن دۇكان خوجايىنى ۋاڭ بۇنىڭ چېھرىدىن تەبەسسۇم كەتمىدى. ئۇ مۇنداق دېدى: مېنىڭ شىنجاڭنىڭ يەرلىك ئالاھىدە مەھسۇلاتلىرى سودىسى قىلىۋاتقىنىمغا ئون نەچچە يىل بولدى، ئىلگىرىكى يىللاردا ماي ئېيىدىن كېيىنلا ئاندىن ئىچكىرىدىن ساياھەتچىلەر كېلىشكە باشلايتتى. بۇ يىل 3 – ئايدىن باشلاپلا بازىرىمىزغا كېلىدىغان ساياھەتچىلەر كۆپەيدى.
</S>
<S ID=27152>
   ئاپتونۇم رايونىمىز ساياھەتچىلىكىنىڭ مۇددەتتىن بۇرۇن ئاۋاتلىشىشىدەك بۇنداق مەنزىرە يالغۇز ئۈرۈمچىدىلا كۆرۈلۈپ قالماستىن، جايلاردىمۇ كۆرۈلدى. ئىستاتىستىكا قىلىنىشىچە، بۇ يىل 3 – ئايدا تۇرپان شەھىرى جەمئىي 716 مىڭ 500 ساياھەتچى كۈتۈۋالغان بولۇپ، بۇ بۇلتۇرقى ئوخشاش مەزگىلدىكىدىن %68 كۆپ بولغان. چوكانتال بايرىمىلىق قىسقا دەم ئېلىش مەزگىلىدە كۈنەس ناھىيەسىگە كەلگەن ساياھەتچىلەر ئىلگىرىكى يىللاردىكىدىن نەچچە ھەسسە كۆپەيگەن، بايرامنىڭ تۇنجى كۈنىلا بۇ ناھىيەنىڭ تۈرگېن ئۆرۈك چېچىكى جىلغىسىغا كەلگەن ساياھەتچى 20 نەچچە مىڭغا يەتكەن.
</S>
<S ID=27153>
   شىنجاڭ ساياھەت – سودا جەمئىيىتىنىڭ مۇئاۋىن باشلىقى جاڭ گاڭ مۇنداق دېدى: 2015 – يىلىدىن 2016 – يىلىغىچە ‹‹شىنجاڭنى سۆيۈش، يۇرتنى ساياھەت قىلىش›› قىش – ئەتىياز پەسىللىك ساياھەت ئاساسىي تېما پائالىيىتىدە، ئاپتونوم رايونلۇق ساياھەت ئىدارىسى مەخسۇس تۈر مەبلىغى ئورۇنلاشتۇرۇپ، كۆپ خىل تولۇقلىما بېرىش شەكلى بىلەن قىش – ئەتىياز پەسىللىك ساياھەت بازىرىنى ئېچىشقا يېتەكلەپ، ئاپتونوم رايونىمىز ساياھەتچىلىكىنىڭ تەرەققىياتىغا تۈرتكە بولدى. بۇ يىل 3 – ئايدىلا ئاپتونوم رايونىمىز ساياھەت قىلىش ئاۋات مەزگىلىنى كۈتۈۋالدى، بۇ ئىلگىرىكى يىللاردىكىدىن بىر ئاي بۇرۇن كەلدى.
</S>
<S ID=27154>
‏
</S>
</TEXT>
/BODY
/DOC