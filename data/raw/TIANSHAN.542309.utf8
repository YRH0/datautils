<DOC>
<DOCID>TIANSHAN.542309</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-08-18 13:08:14</DATE>
</HEADER>
<BODY>
<HEADLINE>
<S ID=40889>
‹‹گۈل ئېچىلدى››
</S>
</HEADLINE>
<TEXT>
<S ID=40890>
‏ ئەكبەر ئىسمائىل، قېيۇم قادىر
</S>
<S ID=40891>
 قومۇللۇقلار كەشتىنى ‹‹چەشمە››، كەشتىچىلىكنى ‹‹چەشمىچىلىك›› دەپ ئاتايدۇ، بۇ ‹‹يىڭنە ئىشى›› دېگەن مەنىنىمۇ بىلدۈرىدۇ.
</S>
<S ID=40892>
ئۇزاق تارىخقا ئىگە قومۇل كەشتىچىلىكى ئۆزگىچە خاسلىقى بىلەن يېقىنقى بىرقانچە يىلدىن بۇيان ئاپتونوم رايونىمىز ۋە مەملىكەت مىقياسىدا زور شۆھرەت قازىنىپ، قومۇللۇقلارنىڭ كىرىم يوللىرىنى كېڭەيتىشتە تۈرتكىلىك رول ئوينىدى.
</S>
<S ID=40893>
قارادۆۋە بازىرى قومۇل دىيارىدىكى كەشتىچىلىك تارىخى ئۇزاق يۇرتلارنىڭ بىرى، بۇ يۇرتتىكى ئاياللار كىچىكىدىن باشلاپلا كەشتىچىلىكنى ئۆگىنىدۇ ۋە دوپپا، داستىخان، يوتقان كىرلىكى قاتارلىقلارغا كەشتە ئىشلەپ، تۇرمۇشىنى رەڭدارلىققا تولدۇرىدۇ.
</S>
<S ID=40894>
قارادۆۋە كەشتىچىلىكى تەبىئەتنىڭ گۈزەللىكىنى ئۆزىگە مۇجەسسەملەپ، ئەمگەكچان قارادۆۋە خەلقىنىڭ ئىناقلىقى، گۈزەل ئەخلاق – پەزىلىتىنى نامايان قىلىپ كەلدى.
</S>
<S ID=40895>
   قومۇل شەھىرىنىڭ ئېۋىرغول رايونى قارادۆۋە بازىرى ئاقتېرەك كەنتىدىكى رەناگۈل سوپى شاڭخەيلىك كىيىم لايىھەلىگۈچى چىن شۈ خانىمغا ياردەملىشىپ تاماملىغان ‹‹گۈل ئېچىلدى›› ناملىق ئالىي دەرىجىلىك بۇيرۇتما مۇراسىم كىيىمىنىڭ 4 – ئىيۇل پارىژدا ئۆتكۈزۈلگەن ئالىي دەرىجىلىك بۇيرۇتما مودا كىيىم ھەپتىلىكىدە ئالاھىدە ئالقىشلىنىشى قومۇل كەشتىچىلىكىنى يەنە بىر قېتىم شۆھرەتكە ئېرىشتۈردى.
</S>
<S ID=40896>
   2 – ئاۋغۇست قارادۆۋە بازىرىغا مۇخبىرلىققا بارغىنىمىزدا، رەناگۈل سوپىنىڭ ھېكايىسىنى ئاڭلاشقا ۋە ‹‹گۈل ئېچىلدى›› ناملىق ئالىي دەرىجىلىك بۇيرۇتما مۇراسىم كىيىمىنىڭ بەل قىسمىغا ئىشلەنگەن كەشتىنىڭ ئەسلىي نۇسخىسىنى كۆرۈشكە مۇۋەپپەق بولدۇق.
</S>
<S ID=40897>
  ئۇچرىشىش
</S>
<S ID=40898>
    رەناگۈل سوپىنىڭ قارادۆۋە بازىرىنىڭ ئۇلۇغيول كەنتىدىكى سودا مەركىزىدە ئاچقان ‹‹ئايرەنا›› كەشتىچىلىك كەسپىي ھەمكارلىق كوپىراتىپى بۇ يىل مارتتا ئالاھىدە بىر مېھماننى كۈتۈۋالدى.
</S>
<S ID=40899>
   مەدەنىيەت مىنىستىرلىقىنىڭ مۇئاۋىن مىنىستىرى شياڭ جاۋلۈن 8 – مارتتىن 11 – مارتقىچە قومۇل شەھىرىگە كېلىپ، دۆلەت دەرىجىلىك غەيرىي ماددىي مەدەنىيەت مىراسلىرىنى قوغداش تۈرى ئۇيغۇر كەشتىچىلىكىنى يۈكسەلدۈرۈش ۋە ‹‹ئەنئەنىۋى ھۈنەر – سەنئەت خىزمەت پونكىتى›› قۇرۇش توغرىسىدا تەكشۈرۈشتە بولغانىدى.
</S>
<S ID=40900>
تەكشۈرۈپ تەتقىق قىلىش جەريانىدا قومۇل شەھىرىدە مەدەنىيەت مىنىستىرلىقىنىڭ كۈچلۈك قوللاپ – قۇۋۋەتلىشى بىلەن ‹‹ياچاڭ›› مەدەنىيەت گۇرۇھى، چىڭخۇا ئۇنىۋېرسىتېتى گۈزەل سەنئەت ئىنستىتۇتى ۋە قومۇل شەھىرى ھەمكارلىقىدىكى ‹‹شىنجاڭ. قومۇل ئەنئەنىۋى ھۈنەر – سەنئەت خىزمەت پونكىتى›› قۇرۇلدى.
</S>
<S ID=40901>
بۇ ئېلىمىز بويىچە تۇنجى ئىش بولۇپ، قومۇل، شۇنداقلا ئاپتونوم رايونىمىزنىڭ قول ھۈنەرۋەنچىلىك كەسپىنىڭ تەرەققىياتىنى يېڭى يۈكسىلىش بوشلۇقىغا ئىگە قىلدى.
</S>
<S ID=40902>
   شياڭ جاۋلۈن قارادۆۋە بازىرىغا خىزمەت تەكشۈرۈپ بارغاندا رەناگۈل سوپىنىڭ دۇكىنىغا ئالايىتەن كىردى.
</S>
<S ID=40903>
شياڭ جاۋلۈننىڭ ھەمراھلىرى ئىچىدە ‹‹ياچاڭ›› مەدەنىيەت گۇرۇھى ۋە چىڭخۇا ئۇنىۋېرسىتېتى گۈزەل سەنئەت ئىنستىتۇتىنىڭ تەكلىپى بىلەن كەلگەن چىن شۈ خانىممۇ بار ئىدى.
</S>
<S ID=40904>
چىن شۈ داڭلىق كىيىم – كېچەك ماركىسى ‹‹MOODBOX››نىڭ ئىجادچىسى بولۇپ، ئۇ دۇكاندا رەناگۈلنىڭ ئانىسى زىلەيقەم ساۋۇرنىڭ 30 نەچچە يىل بۇرۇن ئىشلىگەن بىر كەشتىسىنى كۆردى.
</S>
<S ID=40905>
بۇ بىر تۈپ پورەكلەپ ئېچىلغان گۈل ۋە گۈل ئەتراپىدا ئەگىپ يۈرگەن ئۈچ كېپىنەك، ئىككى قۇشقاچنىڭ رەسىمى چۈشۈرۈلگەن كەشتە بولۇپ، 30 نەچچە يىلدىن بۇيان ياخشى ساقلانغاچقا، ئەسلىي رەڭگىنى يوقاتمىغانىدى.
</S>
<S ID=40906>
چىن شۈ 30 نەچچە يىل بۇرۇن ئىشلەنگەن بۇ كەشتىنىڭ ئۆزىنى شىنجاڭغا، قومۇلغا باغلاپ قويىدىغانلىقىنى ئويلاپمۇ باقمىغانىدى.
</S>
<S ID=40907>
ئۇ رەناگۈل سوپىنىڭ رۇخسىتى بىلەن بۇ كەشتىنى سۈرەتكە تارتىۋالدى.
</S>
<S ID=40908>
   ھەمكارلىق
</S>
<S ID=40909>
   قارادۆۋە بازىرىدا بۇ يىل مايدا ئۈجمە بايرىمى ئۆتكۈزۈلدى.
</S>
<S ID=40910>
چىن شۈ يەنە بىر قېتىم رەناگۈل سوپىنى ئىزدەپ كېلىپ، ئالغاچ كەتكەن كەشتە سۈرىتىدىن پايدىلىنىپ ئۆزىنىڭ ماركىسىنى لايىھەلىگەنلىكىنى، كەلگۈسىدە رەناگۈل بىلەن ھەمكارلىشىش ئويىنىڭ بارلىقىنى ئېيتتى، رەناگۈلمۇ خۇشاللىق بىلەن ماقۇل بولدى.
</S>
<S ID=40911>
   چىن شۈ زىلەيقەم ساۋۇر ئىشلىگەن كەشتىنىڭ ھېكايىسىگە قىزىقىپ قالغانىدى.
</S>
<S ID=40912>
ئۇ ئۈجمە بايرىمىدىن بىرقانچە كۈن كېيىن قارادۆۋە بازىرى چىغىرتماقلىق كەنتىگە بېرىپ رەناگۈل سوپىنىڭ ئانىسى زىلەيقەم ساۋۇرنى يوقلىدى.
</S>
<S ID=40913>
   71 ياشقا كىرگەن زىلەيقەم ساۋۇر ئۈچىنچى ئەۋلاد كەشتىچىلىك ۋارىسى بولۇپ، ئۆزى ئىشلىگەن كەشتىنىڭ شاڭخەيلىك داڭلىق لايىھەلىگۈچىگە ياراپ قېلىشىنى خىيالىغىمۇ كەلتۈرمىگەنىدى.
</S>
<S ID=40914>
   چىن شۈ ئىيۇندا يەنە بىر قېتىم كەلدى. ئۇ بۇ قېتىم پارىژدا ئېچىلىدىغان ئالىي دەرىجىلىك بۇيرۇتما مودا كىيىم ھەپتىلىكىگە ئاپىرىدىغان مۇراسىم كىيىمىنى ئالغاچ كەلگەنىدى.
</S>
<S ID=40915>
ئۇ رەناگۈل سوپىنى كىيىمگە كەشتە ئىشلەپ بېرىشكە تەكلىپ قىلدى، رەناگۈل سوپى ئەنئەنىۋىلىك بىلەن دەۋر ئالاھىدىلىكى يۇغۇرۇلغان بۇ كەشتىنى ئۈچ كۈندە تاماملىدى.
</S>
<S ID=40916>
ئىككىيلەن كەشتىنى مۇراسىم كىيىمىنىڭ قايسى قىسمىغا ئورۇنلاشتۇرۇشنى خېلى ئۇزاق مەسلىھەتلىشىپ، ئاخىرىدا مۇراسىم كىيىمىنىڭ بەل قىسمىغا جايلاشتۇردى.
</S>
<S ID=40917>
چىن شۈ بۇ مۇراسىم كىيىمىگە ‹‹گۈل ئېچىلدى›› دەپ ئىسىم قويدى.
</S>
<S ID=40918>
   تۇنجى قېتىملىق ھەمكارلىق ئىنتايىن ئوڭۇشلۇق بولدى، ئۇيغۇر كەشتىسى چۈشۈرۈلگەن مۇراسىم كىيىمى پارىژ مودا كىيىم ھەپتىلىكىدە ئالقىشلاندى.
</S>
<S ID=40919>
مۇشۇنداق قىلىپ چىن شۈ بىلەن رەناگۈلنىڭ ھەمكارلىقى باشلاندى، ئۇلار دەسلەپكى قەدەمدە بىر يىللىق ھەمكارلىق توختامى ئىمزالىدى.
</S>
<S ID=40920>
   تەرەققىيات
</S>
<S ID=40921>
   بىز رەناگۈل سوپىنى ئىزدەپ بارغىنىمىزدا، ئۇ دۇكاندىكى باشقا ئاياللار بىلەن چىن شۈ يېقىندا ئەۋەتكەن يېڭى زاكازنى ئىشلەۋاتقان ئىكەن.
</S>
<S ID=40922>
تۇنجى ھەمكارلىقتىن ‹‹گۈل ئېچىلغان››دىن بۇيان، چىن شۈ رەناگۈل سوپىغا ئالىي دەرىجىلىك بۇيرۇتما كىيىمگە تىكىلىدىغان كەشتىدىن بىرنەچچىنى زاكاز قىلغانىكەن.
</S>
<S ID=40923>
   34 ياشقا كىرگەن رەناگۈل سوپىنىڭ بۈگۈنكىدەك مۇۋەپپەقىيەتكە ئېرىشىشى تاسادىپىيلىقمۇ ئەمەس.
</S>
<S ID=40924>
ئالتە يېشىدىن باشلاپ ئانىسىنىڭ يېتەكچىلىكىدە كەشتە تىكىشنى ئۆگەنگەن رەناگۈل سوپى كەشتە تىكىشنى ئىزچىل داۋاملاشتۇردى.
</S>
<S ID=40925>
2013 – يىلى فېۋرالدا قارادۆۋە بازارلىق خەلق ھۆكۈمىتى، ئاياللار بىرلەشمىسىنىڭ ئورۇنلاشتۇرۇشى بىلەن قومۇل كەسپىي تېخنىكا مەكتىپىدە بىر ئايلىق تەربىيەلەش كۇرسىغا قاتنىشىپ، دۆلەت دەرىجىلىك ھۈنەر – سەنئەت ئۇستىسى چيەن مېيرۇڭ خانىمدىن كەشتىچىلىك تېخنىكىسىنى ئۆگەندى.
</S>
<S ID=40926>
ئۇ 2013 – يىلى ئاپرېلدا چيەن مېيرۇڭ بىلەن بىللە ياڭجۇدا ئۆتكۈزۈلگەن 48 – نۆۋەتلىك مەملىكەتلىك ھۈنەر – سەنئەت بۇيۇملىرى يەرمەنكىسىگە قاتنىشىپ، ‹‹ئالتۇن سۇمۇرغ›› ھۈنەر – سەنئەت بۇيۇملىرى لايىھەسىدە يېڭىلىق يارىتىش بويىچە مىس مېدالغا ئېرىشتى ۋە شۇنىڭدىن كېيىن ئىچكىرى ئۆلكە، شەھەرلەر ۋە ئاپتونوم رايونىمىزدا ئۆتكۈزۈلگەن مۇسابىقە، كۆرگەزمە ۋە يەرمەنكىلەرگە قاتنىشىپ، كۆپ قېتىم مۇكاپاتلاندى.
</S>
<S ID=40927>
2013 – يىلىنىڭ ئاخىرىدا ئاپتونوم رايون دەرىجىلىك ‹‹ھۈنەر – سەنئەت ئۇستىسى›› بولۇپ باھالاندى.
</S>
<S ID=40928>
   قارادۆۋە بازارلىق پارتكوم، خەلق ھۆكۈمىتى بۇ جەرياندا رەناگۈل سوپىنىڭ ئىشلىرىغا ياخشى شارائىت ھازىرلاپ بەردى.
</S>
<S ID=40929>
قارادۆۋە بازىرىنىڭ سابىق باشلىقى ئىسھاق تاھىر 2014 – يىلى ئىيۇندا رەناگۈل سوپىغا ھەمكارلىق كوپىراتىپى قۇرۇش تەكلىپىنى بەردى.
</S>
<S ID=40930>
رەناگۈل سوپى قارادۆۋە بازارلىق پارتكوم، خەلق ھۆكۈمىتى ۋە ئاياللار بىرلەشمىسىنىڭ يېقىندىن ياردەم بېرىشى بىلەن بۇلتۇر ‹‹ئايرەنا›› كەشتىچىلىك كەسپىي ھەمكارلىق كوپىراتىپىنى قۇردى.
</S>
<S ID=40931>
   رەناگۈل سوپىنىڭ ئېيتىشىچە، ھازىر بۇ كوپىراتىپتا 16 ئايال ئىشلەيدىكەن، بۇنىڭدىن باشقا، بازار بويىچە 200دىن كۆپرەك ئايال كوپىراتىپتىن زاكاز ئېلىپ، ئۆيلىرىدە كەشتە تىكىدىكەن.
</S>
<S ID=40932>
كوپىراتىپنىڭ سودىسى كۈنسېرى جانلىنىپ، يېقىندىن بۇيان ئاپتونوم رايونىمىز ھەتتا ئىچكىرى ئۆلكە، شەھەرلەردىن ئالىدىغان زاكاز كۆپىيىپتۇ.
</S>
<S ID=40933>
‏
</S>
</TEXT>
/BODY
/DOC