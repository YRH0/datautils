<DOC>
<DOCID>TIANSHAN.526808</DOCID>
<HEADER>
<CLASS>شىنجاڭ</CLASS>
<DATE>2016-06-06 11:29:30</DATE>
</HEADER>
<BODY>
<HEADLINE>
<S ID=29751>
يەر خېتى بېجى تاپشۇرۇش ۋاقتى ئۇزارتىلدى
</S>
</HEADLINE>
<TEXT>
<S ID=29752>
   ئۆز خەۋىرىمىز: ئاپتونوم رايونىمىز يەر خېتى بېجى تاپشۇرۇش ۋاقتىنى تەڭشىدى، ئىلگىرىكى بەلگىلىمىدە ئۆي سېتىۋېلىش توختامى ئىمزالىنىپ ئون كۈن ئىچىدە يەر خېتى بېجىنى تاپشۇرۇش كېرەك، ۋاقتىدا تاپشۇرمىغانلارغا جەرىمانە قويۇلىدۇ، دەپ بەلگىلەنگەن.
</S>
<S ID=29753>
   مۇخبىرىمىزنىڭ 24 – ماي ئاپتونوم رايونلۇق يەرلىك باج ئىدارىسىدىن ئىگىلىشىچە، مەزكۇر ئىدارە 6 – ماي ‹‹شىنجاڭ ئۇيغۇر ئاپتونوم رايونلۇق يەرلىك باج ئىدارىسىنىڭ يەر خېتى بېجى تاپشۇرۇش مۆھلىتىنى ئايدىڭلاشتۇرۇش توغرىسىدىكى ئۇقتۇرۇشى››نى ئېلان قىلىپ، باج تاپشۇرغۇچىلار ئۆي، يەر سېتىۋېلىش توختامى ئىمزالاپ، ئون كۈن ئىچىدە يەر خېتى بېجىنى تاپشۇرۇش ئىلتىماسىنى سۇنۇپ، ئۆي، يەر ھوقۇقىنىڭ ئالماشقانلىقىنى تىزىمغا ئالدۇرۇش رەسمىيەت ھەققى تاپشۇرۇشتىن ئىلگىرى يەر خېتى بېجىنى تاپشۇرۇشنى ئوتتۇرىغا قويغان بولۇپ، بۇ ئاپتونوم رايونلۇق يەرلىك باج ئىدارىسى يولغا قويغان يەنە بىر قېتىملىق ئەلگە نەپ يەتكۈزۈش تەدبىرى ھېسابلىنىدىكەن.
</S>
<S ID=29754>
   يېقىندا ئۈرۈمچى شەھەرلىك يەرلىك باج ئىدارىسىنىڭ 1 – شۆبە ئىدارىسى بۇ بەلگىلىمىنى ئىجرا قىلىشقا باشلىدى، شۇنىڭ بىلەن ئۈرۈمچى شەھىرىنىڭ 2016 – يىللىق يازلىق ئۆي – زېمىن سودىسى يەرمەنكىسى مەزگىلىدە يېڭىدىن سېلىنغان ئۆيلەرنى سېتىۋالغۇچىلارنىڭ يەر خېتى بېجى تاپشۇرۇش ۋاقتىنى يېڭى بەلگىلىمە بويىچە ئىجرا قىلىدىغانلىقىنى بىلدۇردى.
</S>
<S ID=29755>
   يېڭىدىن بىر يۈرۈش ئۆي سېتىۋالغان جاڭ خانىم مۇخبىرغا مۇنداق دېدى: ئىلگىرى ئۆي سېتىۋېلىش توختامى ئىمزالاپ ئون كۈن ئىچىدە يەر خېتى بېجى تاپشۇرمىساق، جەرىمانە تۆلەيتۇق، ئەمدى ياخشى بولدى، بۇنى بېجىرىش ئۈچۈن ئىدارىدىن مەخسۇس رۇخسەت سوراپ ئوچىرەت تۇرۇپ باج تاپشۇرمايدىغان بولدۇق.
</S>
<S ID=29756>
   ئاپتونوم رايونىمىزنىڭ بۇ يېڭى بەلگىلىمىنى يولغا قويۇشى ‹‹ئىشلەپچىقىرىش ئوشۇقچىلىقىنى ئازايتىش، بېسىلىپ قېلىشنى ئازايتىش، پىشاڭسىزلاشتۇرۇش، تەننەرخنى تۆۋەنلىتىش، يېتەرسىزلىكلەرنى تۈگىتىش›› سىياسىتىنى تېخىمۇ ياخشى ئەمەلىيلەشتۈرۈپ، باج تاپشۇرغۇچىلارنىڭ يۈكىنى يېنىكلىتىپ، ئۆي ئىستېمالىغا مۇۋاپىق يېتەكچىلىك قىلىپ، ئۆي – زېمىن سودىسىنىڭ تەننەرخىنى چۈشۈرۈپ، باج تاپشۇرغۇچىلارنى تېز، قولاي، تېخىمۇ ئۆلچەملىك مۇلازىمەت بىلەن تەمىنلەشنى مەقسەت قىلغان.
</S>
</TEXT>
/BODY
/DOC