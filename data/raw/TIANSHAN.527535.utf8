<DOC>
<DOCID>TIANSHAN.527535</DOCID>
<HEADER>
<CLASS>ئۈرۈمچى</CLASS>
<DATE>2016-06-09 14:18:06</DATE>
</HEADER>
<BODY>
<HEADLINE>
<S ID=30126>
ئۈرۈمچىنىڭ باغچە كۆرگەزمە ئورنى خەلقئارا باغ-ئورمان كۆرگەزمىسىدە بەش تۈرلۈك شەرەپكە ئېرىشتى
</S>
</HEADLINE>
<TEXT>
<S ID=30127>
    مۇخبىرىمىز شى شىننىڭ ئۈرۈمچى شەھەرلىك ئورمانچىلىق ئىدارىسى(شەھەرلىك باغ-ئورمان ئىدارىسى)دىن ئىگىلىشىچە، 10-نۆۋەتلىك جۇڭگو(ۋۇخەن) خەلقئارا باغ-ئورمان كۆرگەزمىسىدە، ئۈرۈمچى شەھىرى بەش تۈردە شەرەپكە نائىل بولغان، بۇ ئۈرۈمچى شەھىرىنىڭ بۇ كۆرگەزمىگە قاتناشقاندىن بۇيان قولغا كەلتۈرگەن ئەڭ ياخشى نەتىجىسى ئىكەن.
</S>
<S ID=30128>
    تونۇشتۇرۇلۇشىچە، 10-نۆۋەتلىك جۇڭگو(ۋۇخەن) خەلقئارا باغ-ئورمان كۆرگەزمىسى تەشكىلىي ھەيئىتى تەسىس قىلغان ئالتە مۇكاپات تۈرىدە، ئۈرۈمچى شەھەرلىك ئورمانچىلىق ئىدارىسى(شەھەرلىك باغ-ئورمان ئىدارىسى) ياسىغان ئۈرۈمچى باغچە كۆرگەزمە ئورنى باغچە كۆرگەزمە ئورنى ئۇنىۋېرسال مۇكاپاتىنىڭ كاتتا مۇكاپاتىغا ئېرىشىپ، كۆرگەزمىگە قاتناشقان 117 شەھەرنىڭ باغچە كۆرگەزمە ئورنى ئىچىدە 9-ئورۇندا، غەربىي شىمال رايونى بويىچە 1-ئورۇندا تۇرغان. بۇنىڭدىن باشقا ئۈرۈمچى شەھىرى يەنە باغچە كۆرگەزمە ئورنى لايىھەلەش مۇكاپاتى، ئۆسۈملۈك ئورۇنلاشتۇرۇش مۇكاپاتى، مودېل ئىمارەت مۇكاپاتى ۋە سۈپەتلىك قۇرۇلۇش مۇنەۋۋەر مۇكاپاتىغا ئېرىشكەن، شۇنىڭ بىلەن بىللە مۇنەۋۋەر باغچە كۆرگەزمە ئورنى ياساش مۇكاپاتى، ئىلغار ئورۇن مۇكاپاتىغا ئېرىشكەن. ئۈرۈمچى شەھەرلىك خەلق ھۆكۈمىتى يەنە دۆلەت تۇرالغۇ ۋە شەھەر-يېزا قۇرۇلۇشى مىنىستىرلىقى تەرىپىدىن تەشكىللەش مۇكاپاتىغا ئېرىشكەن.
</S>
<S ID=30129>
    10-نۆۋەتلىك جۇڭگو(ۋۇخەن) خەلقئارا باغ-ئورمان كۆرگەزمىسى 2015-يىل 9-ئاينىڭ 25-كۈنى باشلىنىپ، بۇ يىل 5-ئاينىڭ 28-كۈنى ئاياغلاشقان. بۇ نۆۋەتلىك باغ-ئورمان كۆرگەزمىسىدە «ئېكولوگىيەلىك باغ-ئورمان كۆرگەزمىسى، يېشىللىققا تولغان تۇرمۇش» ئاساسىي تېما قىلىنىپ، 12 دۆلەت ۋە رايوندىن 82 شەھەرنى جەلپ قىلغان، ئۇلار كۆرگەزمىدە 117 باغچە كۆرگەزمە ئورنىنى ياسىغان.
</S>
<S ID=30130>
    ئۈرۈمچىنىڭ باغچە كۆرگەزمە ئورنى 2014-يىلى 9-ئايدا ياسىلىشقا باشلىغان بولۇپ، ئومۇمىي يەر كۆلىمى 2400 كىۋادرات مېتىر كېلىدىكەن. شىنجاڭ ئۇيغۇر ئاپتونوم رايونى قۇرۇلغان 60 يىلدىن بۇيانقى ئىناقلىق، مۇقىملىق ۋە تەرەققىيات مۇۋەپپەقىيەتلىرى، ھەر مىللەت ئاممىنىڭ گۈزەل تۇرمۇشنى سۆيۈش، گۈزەل يۇرت-ماكان قۇرۇشتىن ئىبارەت روھىي قىياپىتىنى نامايان قىلىش ئاساسىي لىنىيەسى زىچ چۆرىدىلىپ، غەربىي يۇرتنىڭ ئۆرپ-ئادەت ۋە ئېكولوگىيەلىك ئالاھىدىلىكى گەۋدىلەندۈرۈلگەن شۇنىڭدەك شىنجاڭنىڭ بوستانلىقتىكى ئالاھىدە ئېكولوگىيە سۇچىلىق قۇرۇلۇشى مەدەنىيىتى بولغان كارىز سۇ مەنزىرىسى قاتارلىقلارنى ئەكس ئەتتۈرۈش مۇھىم نۇقتا قىلىنغان.
</S>
</TEXT>
/BODY
/DOC