<DOC>
<DOCID>TIANSHAN.523810</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-18 17:59:09</DATE>
</HEADER>
<BODY>
<HEADLINE>
<S ID=28374>
پەيزاۋاتتا ‹‹پەرۋاز›› قىلىۋاتقان ‹‹پەيزى››
</S>
</HEADLINE>
<TEXT>
<S ID=28375>
   جەنۇبىي شىنجاڭدىكى ئۈچ ۋىلايەت، بىر ئوبلاستنىڭ توقۇمىچىلىق، كىيىم – كېچەك كەسپىنى زور كۈچ بىلەن تەرەققىي قىلدۇرۇش سىياسىتى جايلاردىكى ئېشىنچا ئەمگەكچىلەرنىڭ ئىشقا ئورۇنلىشىشىغا تۈرتكە بولدى. پەيزاۋات ناھىيەسى ئېشىنچا ئەمگەكچىلەرنى مۇۋاپىق ئىش ئورنى بىلەن تەمىنلەش ئارقىلىق ناھىيەنىڭ نامراتلىق قالپىقىنى چۆرۈپ تاشلاش مەقسىتىدە، ناھىيەدە كارخانا قۇرغۇچىلارنى ئەۋزەل سىياسەت، تەدبىرلەر بىلەن قوللىدى.
</S>
<S ID=28376>
   20 نەچچە يىل كىيىم – كېچەك تىجارىتى قىلغان ئابلەت رېشىت ئاكا – ئۇكىلىرى بىلەن ئىچكىرى ئۆلكە، شەھەرلەردە كارخانا قۇرۇپ، سۈپەتلىك ماللىرى بىلەن ماركىسىنى شىنجاڭغا تونۇتقانىدى. ئۇلار پۇل تاپقاندا ئۆز يۇرتىدا زاۋۇت قۇرۇپ، يۇرتىدىكى ئېشىنچا ئەمگەكچىلەرنى ئىشقا ئورۇنلاشتۇرۇشنى ئويلايدىغان بولدى. تېخنىكا، ئۈسكۈنە، ماتېرىيال جەھەتتە پەيزاۋات ناھىيەسىدە قىيىنچىلىققا يولۇقىدىغانلىقى ئۇلارغىمۇ ئايان ئىدى. لېكىن ‹‹قىيىن ئىش يوق ئالەمدە، كۆڭۈل قويغان ئادەمدە›› دېگەندەك، ئۈسكۈنە، تېخنىك ئۇستاملارنى يۇرتقا ئاپىرىپ، دېھقان ئىشلەمچىلەرنى تەربىيەلەش ئارقىلىق مۇۋەپپەقىيەت قازىنالايدىغانلىقىغا ئىشەنگەن ئاكا – ئۇكىلار يۇرتى پەيزاۋات ناھىيەسىنىڭ بارىن يېزىسىغا بۇلتۇر 5 – ئايدا 12 مىليون يۈەن مەبلەغ سېلىپ، پىچىش سېخى، تىكىش سېخى، كەشتىلەش سېخى، كۆرگەزمە زالى، ئىشچى – خىزمەتلەر ئاشخانىسى، ئىشچىلار ياتىقى قاتارلىقلاردىن تەركىب تاپقان مۇنتىزىم كىيىم – كېچەك زاۋۇتى قۇردى. زاۋۇتقا مۇشۇ ناھىيەدىكى ئىش كۈتۈۋاتقان ھەم ئائىلىسىدە قىيىنچىلىقى بار 400 كىشىنى قوبۇل قىلدى، ئىچكىرى ئۆلكىدىن زاۋۇت باشلىقى ھەم تېخنىك تەكلىپ قىلىپ، ئىشچىلارنى ئۈچ ئاي كەسپىي جەھەتتىن تەربىيەلىدى. ھازىر بۇ زاۋۇتقا 300 كىشى رەسمىي ئىشقا چۈشتى. ئابلەت رېشىتنىڭ ئۇزاق يىل سىرتتا تىجارەت قىلىپ ئۆز يۇرتىغا قايتىپ ئىگىلىك تىكلەپ، يۇرتداشلىرىنى ئىشقا ئورۇنلىشىش شارائىتى بىلەن تەمىنلىگەنلىكىدىن خەۋەر تاپقان پەيزاۋات ناھىيەلىك پارتكوم ۋە خەلق ھۆكۈمىتى ئۇنىڭ ئىشلىرىنى يېقىندىن قوللاپ، تۈرلۈك ئېتىبار سىياسەتلەردىن بەھرىمەن قىلدى. ھازىر زاۋۇت ئورنى ئەسلىدىكى بىر مو كۆلەمدىن ئالتە موغا كېڭەيدى. ناھىيە رەھبەرلىرى، شۇنداقلا قەشقەر ۋىلايەتلىك پارتكومنىڭ شۇجىسى زېڭ سۈن قاتارلىق رەھبەرلەر ئۇنىڭ شىركىتىگە كۆپ قېتىم كېلىپ، ئىشلەپچىقىرىش ئەھۋالىنى ئىگىلەپ، قىيىنچىلىقلىرىنى ھەل قىلىپ بەردى ھەم ئۇنىڭدىن شىركەت كۆلىمىنى تېخىمۇ زورايتىپ، قىيىنچىلىقى بار تېخىمۇ كۆپ ياشنى ئىشقا ئورۇنلاشتۇرۇشنى تەلەپ قىلدى. بۇ كارخانىدىكى ئىشچى – خىزمەتچىلەر ئىچكىرى ئۆلكىدىن كەلگەن يېتەكچىلىرىنىڭ كۆرسەتمىسى بويىچە تېزلا تۈرلۈك نۇسخىدىكى خىروم چاپان، نوركىلارنى ھەم زامانىۋى پاسوندىكى ھەر خىل ئايالچە كۆڭلەكلەرنى تىكەلەيدىغان بولدى.
</S>
<S ID=28377>
   ئىشچى تۇرسۇنگۈل مىجىت مۇنداق دېدى: ئىككى ئاي تەربىيەلىنىپ ئىشقا چۈشتۈم. زاۋۇتنىڭ شارائىتى ياخشى، چۈشلۈك تامىقىمىز بار، زاۋۇت يەنە يىراق يېزا – بازارلاردىن كەلگەن ئىشچىلارغا ئۆي ھەل قىلىپ بەردى. بىزدەك دېھقان قىزلار يۇرتتىن چىقماي تۇرۇپلا ئىشقا ئورۇنلاشتۇق، زاۋۇت بىزنىڭ داۋالىنىش، كۈتۈنۈش سۇغۇرتا ھەققىمىزنى تاپشۇرۇپ بېرىدۇ.
</S>
<S ID=28378>
   پەيزاۋات ناھىيەلىك ‹‹پەيزى›› مىللىي كىيىم – كېچەك چەكلىك شىركىتىنىڭ لىدىرى ئابلەت رېشىت مۇنداق دېدى: ھۆكۈمەتنىڭ دېھقان – چارۋىچىلارنى نامراتلىقتىن قۇتۇلدۇرۇش چاقىرىقىغا ئاۋاز قوشۇش، يۇرتقا ئەمەلىي ئىش قىلىپ بېرىش ئۈچۈن بۇ زاۋۇتنى قۇردۇق. ئۈرۈمچىدىكى زاۋۇتتا ‹‹نۇر ئابىدە›› ماركىسىدىكى كىيىم – كېچەكلەرنى، يۇرتىمىزدىكى زاۋۇتتا ‹‹پەيزى›› ماركىسىدىكى كىيىم – كېچەكلەرنى پىششىقلاپ بازارغا سالىمىز. گەرچە ماتېرىيال جەھەتتە بەزى قىيىنچىلىقلارغا يولۇققان بولساقمۇ، خېرىدارىمىزنىڭ كۆپىنچىسى جەنۇبىي شىنجاڭدا بولغانلىقى ھەم بۇ يەردىن ئوتتۇرا ئاسىيادىكى بىرنەچچە دۆلەتكە مال چىقىرىشقا قولايلىق بولغانلىقتىن، توشۇش ئىشلىرىمىز ئاسانلاشتى. بۇلارنى كۆرۈپ يۇرتۇمغا زاۋۇت قۇرۇپ ھەقىقەتەن توغرا قىلغانلىقىمنى ھېس قىلدىم.
</S>
<S ID=28379>
   ئۇقۇشىمچە، ‹‹ئاپتونوم رايوننىڭ 2016 – يىللىق توقۇمىچىلىق، كىيىم – كېچەك كەسپىنى تەرەققىي قىلدۇرۇپ، ئىشقا ئورۇنلاشتۇرۇشقا تۈرتكە بولۇش ھەرىكەت لايىھەسى››گە ئاساسەن، بۇ يىل ئاپتونوم رايونىمىز جەنۇبىي شىنجاڭدىكى ئۈچ ۋىلايەت، بىر ئوبلاستنىڭ توقۇمىچىلىق، كىيىم – كېچەك كەسپىنى زور كۈچ بىلەن قوللاپ، شىمالىي شىنجاڭ رايونىدىن پەرقلىنىدىغان توقۇمىچىلىق، كىيىم – كېچەك كەسپىنى تەرەققىي قىلدۇرىدىكەن. كىيىم – كېچەك، ئائىلە توقۇمىچىلىقىدىكى باشلامچى كارخانىلارنىڭ يېزا – بازارلاردا قۇرۇلغان شۆبە زاۋۇتلىرىنى قوللاپ، ھەر مىللەت ئاممىنىڭ يېقىن ئەتراپتىلا ئىشقا ئورۇنلىشىشىغا قولايلىق يارىتىدىكەن. ئۇنىڭدىن باشقا، ئاپتونوم رايونىمىز جەنۇبىي شىنجاڭ ‹‹ئۇچقۇن قۇرۇلۇشى››نى يولغا قويۇپ، بىر تۈركۈم خاس توقۇلما بۇيۇملار كەسپىنىڭ تەرەققىياتىنى زور كۈچ بىلەن قوللاپ، ئىلغار كارخانىلارغا ياردەم بېرىپ، كەسىپلەرنى توپلاشتۇرۇپ تەرەققىي قىلدۇرۇش بىلەن بازارلاشتۇرۇشنى ئۆزئارا بىرلەشتۈرىدىكەن. مانا مۇشۇنداق ئىلغار سىياسەتلەرنىڭ تۈرتكىسىدە ئىش باشلىغىنىغا ئانچە ئۇزاق بولمىغان ‹‹پەيزى›› مىللىي كىيىم – كېچەك چەكلىك شىركىتى پەيزاۋات ناھىيەسىدە ئۆز ئورنىنى تېپېپ، كۆكتە ‹‹پەرۋاز›› قىلماقتا.
</S>
</TEXT>
/BODY
/DOC