<DOC>
<DOCID>TIANSHAN.566798</DOCID>
<HEADER>
<CLASS>ئوبزور</CLASS>
<DATE>2016-11-15 10:36:11</DATE>
</HEADER>
<BODY>
<HEADLINE>
<S ID=59123>
دېموكراتىك قانۇن ئىدارە قىلىش قۇرۇلۇشىنى ھەقىقىي كۈچەيتىپ، ھەر مىللەت خەلقنىڭ ھوقۇق–مەنپەئىتىگە تولۇق كاپالەتلىك قىلايلى
</S>
</HEADLINE>
<TEXT>
<S ID=59124>
ج ك پ ئاپتونوم رايونلۇق 9–قۇرۇلتىيىنىڭ روھىنى ئۆگىنىش، ئىزچىللاشتۇرۇش توغرىسىدا(8)
</S>
<S ID=59125>
 گېزىتىمىز ئوبزورچىسى
</S>
<S ID=59126>
 ‹‹ئىجتىمائىي مۇقىملىق ۋە ئەبەدىي ئەمىنلىك باش نىشانىنى زىچ چۆرىدەپ، دېموكراتىك قانۇن ئىدارە قىلىش قۇرۇلۇشىنى كۈچەيتىش كېرەك››.
</S>
<S ID=59127>
ج ك پ ئاپتونوم رايونلۇق 9 – قۇرۇلتىيىدا ئوتتۇرىغا قويۇلغان بۇ تەلەپ، ئاپتونوم رايونلۇق پارتكومنىڭ دېموكراتىك قانۇن ئىدارە قىلىش قۇرۇلۇشىنى كۈچەيتىش ئىرادىسى ۋە ئىشەنچىسىنى ئىپادىلەپ بەردى، خەلق ئاممىسىنىڭ ئورتاق ئارزۇسىنى نامايان قىلدى، بۇ، بىزنىڭ شىنجاڭنىڭ ئىجتىمائىي مۇقىملىقى ۋە ئەبەدىي ئەمىنلىك ئاساسىنى مۇستەھكەملەپ، نامراتلىقتىن قۇتۇلدۇرۇش جېڭىنىڭ غەلىبىسىنى قولغا كەلتۈرۈش، ئومۇميۈزلۈك ھاللىق جەمئىيەت قۇرۇپ چىقىشتىكى چەكسىز يوشۇرۇن كۈچىمىزنى ئۇرغۇتىدۇ.
</S>
<S ID=59128>
 خەلق دېموكراتىيەسى پارتىيەمىز باشتىن – ئاخىر ئېگىز كۆتۈرۈپ كەلگەن شانلىق بايراق، قانۇن ئىدارە قىلىش بولسا دۆلەتنى ئىدارە قىلىش، ھاكىمىيەت يۈرگۈزۈشنىڭ ئاساسىي شەكلى.
</S>
<S ID=59129>
خەلق دېموكراتىيەسىنى تەرەققىي قىلدۇرۇشتا دۆلەتنى قانۇن بويىچە ئىدارە قىلىش، ئاساسىي قانۇن ۋە قانۇنلارنىڭ نوپۇزىنى قوغداشتا چىڭ تۇرۇپ، دېموكراتىيەنى تۈزۈملەشتۈرۈش ۋە قانۇنلاشتۇرۇش كېرەك.
</S>
<S ID=59130>
پارتىيە 18 – قۇرۇلتىيىدىن بۇيان باش شۇجى شى جىنپىڭ سوتسىيالىستىك دېموكراتىك سىياسىي ۋە دۆلەتنى قانۇن بويىچە ئىدارە قىلىشنى چۆرىدەپ، مەزمۇنى مول، ئىدىيەسى چوڭقۇر بىر قاتار مۇھىم سۆز قىلدى.
</S>
<S ID=59131>
شىنجاڭنىڭ ئىستراتېگىيەلىك ئورنى، دۇچ كەلگەن مەسىلىلەر ئالاھىدە، شۇنداقلا شىنجاڭ خىزمىتىنى ياخشى ئىشلەشنىڭ ئەھمىيىتىمۇ ئالاھىدە بولغاچقا، دېموكراتىك قانۇن ئىدارە قىلىش قۇرۇلۇشى ئىنتايىن جىددىي ھەم مۇھىم بولۇپ قالدى.
</S>
<S ID=59132>
ھازىر شىنجاڭ يېڭى تارىخىي پەللىدە تۇرۇپ ھەم يىپەك يولى ئىقتىساد بەلبېغى يادرولۇق رايونى قۇرۇشنىڭ زور پۇرسىتىگە دۇچ كېلىۋاتىدۇ، ھەم ئىجتىمائىي مۇقىملىق ۋە ئەبەدىي ئەمىنلىكنى ئىشقا ئاشۇرۇشتەك مۇھىم ۋەزىپىنى زىممىسىگە ئېلىۋاتىدۇ.
</S>
<S ID=59133>
شىنجاڭنىڭ كۆپ مىللەتلىك، كۆپ دىنلىق، كۆپ مەدەنىيەتلىك ئالاھىدىلىكى، بۆلگۈنچىلىك، تېررورلۇققا قارشى تۇرۇش كۈرىشى ۋەزىيىتىنىڭ كەسكىن، دىنىي ئەسەبىي ئىدىيەلەرنىڭ سىڭىپ كىرىشى ئېغىر، رايون تەرەققىياتىدىكى پەرق چوڭ، مائارىپ، ئىشقا ئورۇنلاشتۇرۇش مەسىلىسى گەۋدىلىك بولۇش قاتارلىق مۇرەككەپ رايون ئەھۋالى ئالدىدا، قانۇن ئىدارە قىلىشنىڭ قېلىپلاشتۇرۇش ۋە كاپالەتلەندۈرۈش رولىنى جارى قىلدۇرۇشقا تېخىمۇ ئەھمىيەت بېرىشنى جەزمەن تەلەپ قىلىش كېرەك.
</S>
<S ID=59134>
شۇڭا بىز پارتىيەنىڭ رەھبەرلىكىدە سوتسىيالىستىك دېموكراتىك سىياسىينى تەرەققىي قىلدۇرۇشتا چىڭ تۇرۇپ، دۆلەتنى قانۇن بويىچە ئىدارە قىلىش، شىنجاڭنى قانۇن بويىچە ئىدارە قىلىشنى ئىلگىرى سۈرۈشنى ئەمەلىيلەشتۈرۈپ، ھەر مىللەت خەلقنىڭ دېموكراتىك ھوقۇق – مەنپەئىتىگە تولۇق كاپالەتلىك قىلىپ، ھەر مىللەت، ھەر ساھەدىكىلەرنىڭ بىر نىيەت – بىر مەقسەتتە بولىدىغان كۈچلۈك بىرىكمە كۈچىنى شەكىللەندۈرۈشىمىز كېرەك.
</S>
<S ID=59135>
 قانۇن ئىدارە قىلىدىغان شىنجاڭ قۇرۇشنى چوڭقۇر ئىلگىرى سۈرۈش كېرەك.
</S>
<S ID=59136>
شىنجاڭنى قانۇن بويىچە ئىدارە قىلىش شىنجاڭنىڭ ئىجتىمائىي مۇقىملىقى ۋە ئەبەدىي ئەمىنلىكىنى ئىشقا ئاشۇرۇشنىڭ ماھىيەتلىك تەلىپى، شىنجاڭدىكى ھەر مىللەت ئاممىنىڭ تۈپ مەنپەئىتىنى ئىشقا ئاشۇرۇشنىڭ ئوبيېكتىپ ئېھتىياجى، شۇنداقلا شىنجاڭنىڭ ئىقتىسادىي، ئىجتىمائىي ئىشلىرىنى تەرەققىي قىلدۇرۇشنىڭ مۇھىم كاپالىتى.
</S>
<S ID=59137>
بىز پارتىيەنىڭ رەھبەرلىكى، خەلقنىڭ ئۆزىگە ئۆزى خوجا بولۇش ۋە دۆلەتنى قانۇن بويىچە ئىدارە قىلىشنىڭ ئورگانىك بىرلىكىدە باشتىن – ئاخىر چىڭ تۇرۇپ، ئاساسىي قانۇن ۋە قانۇنلارنىڭ نوپۇزىنى قەتئىي قوغداپ، قانۇن ئالدىدا ھەممە ئادەم باراۋەر بولۇشتا چىڭ تۇرۇشىمىز، مەيلى قايسى مىللەتتىن بولۇشى، قايسى دىنغا ئېتىقاد قىلىشىدىن قەتئىينەزەر، ھەممىسىنى قانۇنغا قەتئىي بويسۇندۇرۇپ، ھەر قانداق تەلەپ ۋە ئارزۇنى قانۇنىي يول بىلەن ئىپادىلەپ ۋە ھەل قىلىپ، قانۇنغا خىلاپ قىلمىشلارنى چوقۇم سۈرۈشتۈرۈپ، جىنايەت ئۆتكۈزگەنلەرنى چوقۇم جازالىشىمىز كېرەك.
</S>
<S ID=59138>
قانۇن بويىچە مەمۇرىيەت يۈرگۈزۈشنى ئىلگىرى سۈرۈپ، قانۇن ئىدارە قىلىدىغان ھۆكۈمەت بەرپا قىلىشنى تېزلىتىشىمىز كېرەك.
</S>
<S ID=59139>
قانۇن ئىدارە قىلىش تەشۋىق – تەربىيەسىنى كۈچەيتىپ، ھەر مىللەت ئاممىغا نېمىنىڭ قانۇنلۇق، نېمىنىڭ قانۇنسىز، قانداق ئىشنى قىلسا بولىدىغان، قانداق ئىشنى قىلسا بولمايدىغانلىقىنى بىلدۈرۈپ، قانۇنغا ھۆرمەت قىلىشنى ئۆز ئەخلاقى قىلىش ۋە قانۇنغا بويسۇنۇشنى پۈتكۈل جەمئىيەتنىڭ ئاڭلىق ھەرىكىتىگە ئايلاندۇرۇشىمىز كېرەك.
</S>
<S ID=59140>
مىللەت، دىن ئامىللىرىغا چېتىلىدىغان مەسىلىلەرنى قانۇن بويىچە مۇۋاپىق بىر تەرەپ قىلىپ، دىننىڭ سىياسىيغا، ھۆكۈمەت ئىشلىرىغا دەخلى – تەرۇز يەتكۈزمەسلىك قىزىل سىزىقىنى قەتئىي ساقلاپ، ھەر قانداق كىشىنىڭ دىندىن پايدىلىنىپ سىياسىي، ئەدلىيە، مائارىپ، نىكاھ، پىلانلىق تۇغۇت ئىشلىرىغا ئارىلىشىشىغا قەتئىي يول قويماسلىقىمىز، دىندىن پايدىلىنىپ ئىجتىمائىي تەرتىپ، خىزمەت تەرتىپى، تۇرمۇش تەرتىپىگە توسقۇنلۇق قىلىشىغا قەتئىي يول قويماسلىقىمىز، دىندىن پايدىلىنىپ جۇڭگو كوممۇنىستىك پارتىيەسىنىڭ رەھبەرلىكى ۋە سوتسىيالىستىك تۈزۈمگە قارشى تۇرۇشىغا، مىللەتلەر ئىتتىپاقلىقى ۋە ۋەتەننىڭ بىرلىكىگە بۇزغۇنچىلىق قىلىشىغا قەتئىي يول قويماسلىقىمىز كېرەك.
</S>
<S ID=59141>
 دېموكراتىك سىياسىي قۇرۇلۇشنى پائال ئىلگىرى سۈرۈپ، خەلق قۇرۇلتىيى خىزمىتىنى كۈچەيتىپ، كېڭىشىش ئاساسىدىكى دېموكراتىيە تۈزۈمىنى مۇكەممەللەشتۈرۈپ، پارتىيەنىڭ ئاممىۋى تەشكىلات خىزمىتىنى كۈچەيتىپ، ۋەتەنپەرۋەرلىك بىرلىك سېپىنى زورايتىپ، دۆلەت مۇداپىئە ئارمىيەسى قۇرۇلۇشىنى قوللاش كېرەك.
</S>
<S ID=59142>
سوتسىيالىستىك دېموكراتىك سىياسىي قۇرۇلۇش خەلق ئاممىسىنىڭ چىن دىلىدىن ئېتىراپ قىلىش تۇيغۇسىنى ئاشۇرۇش ۋە پارتىيەنىڭ ھاكىمىيەت يۈرگۈزۈش نوپۇزىنى قوغداش ئېڭىنى ئۆستۈرۈشنىڭ مۇھىم يولى ۋە شەكلى.
</S>
<S ID=59143>
دېموكراتىك تەرتىپ ئارقىلىق پۇقرالارنىڭ ئىرادىسى بويىچە بېكىتىلگەن پۈتكۈل جەمئىيەت ئېتىراپ قىلىدىغان ۋە ھۆرمەت قىلىدىغان قائىدە سىستېمىسىنى ئۈزلۈكسىز مۇكەممەللەشتۈرۈپ، پۇقرالارغا ئۆز ئارزۇسىنى بىمالال ئىپادىلىيەلەيدىغان، ئۆزىنىڭ ھوقۇق – مەنپەئىتىنى باراۋەر تەشەببۇس قىلالايدىغان سۇپا بەرپا قىلىپ بېرىپ، يولنى راۋانلاشتۇرۇش كېرەك.
</S>
<S ID=59144>
بولۇپمۇ نىزام چىقىرىش، تەدبىر بەلگىلەش، ئىجرا قىلىش، باشقۇرۇش، نازارەت قىلىش قاتارلىق جەھەتلەردە ئالاقىلىشىش، ئالماشتۇرۇش، كېڭىشىش، ھەمكارلىشىش قاتارلىق شەكىللەرنى تېخىمۇ كۆپ قوللىنىپ، ھەر قايسى ئىجتىمائىي توپلار ئارىسىدىكى باراۋەر سۆزلىشىش ۋە مەمۇرىي ھوقۇق بىلەن پۇقرالار ھوقۇقىنىڭ ياخشى ھەمتۈرتكە بولۇش مېخانىزمىنى ئۈزلۈكسىز مۇكەممەللەشتۈرۈپ، ھەر مىللەت خەلقنىڭ دېموكراتىك ھوقۇقىنىڭ تولۇق ھۆرمەتلىنىشى ۋە كاپالەتلەندۈرۈلۈشىنى ئىشقا ئاشۇرۇش كېرەك.
</S>
<S ID=59145>
 دېموكراتىيە بىلەن قانۇن ئىدارە قىلىش دۆلەتنى ئىدارە قىلىش ۋە ھاكىمىيەت يۈرگۈزۈشنىڭ يادرولۇق قىممىتى.
</S>
<S ID=59146>
بۇ بايراقنى قەتئىي تەۋرەنمەي ئېگىز كۆتۈرۈپ داۋاملىق ئىلگىرىلەپ، ئەلنىڭ ئەقىل – پاراسىتىنى توپلاپ، كۈچنى مۇجەسسەملىگەندە ئاپتونوم رايونىمىزنىڭ دېموكراتىك قانۇن ئىدارە قىلىش قۇرۇلۇشى يېڭى رولىنى جارى قىلدۇرىدۇ، ئىجتىمائىي مۇقىملىق ۋە ئەبەدىي ئەمىنلىكنى ئىشقا ئاشۇرۇش يولىدا جەزمەن تېخىمۇ جۇشقۇن ھاياتىي كۈچىنى نامايان قىلىدۇ.
</S>
</TEXT>
/BODY
/DOC