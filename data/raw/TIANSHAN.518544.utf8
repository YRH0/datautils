<DOC>
<DOCID>TIANSHAN.518544</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-04-19 16:36:29</DATE>
</HEADER>
<BODY>
<HEADLINE>
<S ID=25912>
ئالتۇنغا مەبلەغ سېلىش پۇرسىتى كەلدىمۇ؟
</S>
</HEADLINE>
<TEXT>
<S ID=25913>
   ئالتۇن باھاسى يېقىندا سىجىل ئۆستى، 2 – ئايدا ئۆسۈش نىسبىتى 2012 – يىلىدىن بۇيانقى رېكورتنى ياراتتى. ئۇنداقتا ئالتۇنغا قىسقا مەزگىللىك مەبلەغ سېلىش پۇرسىتى كەلدىمۇ؟
</S>
<S ID=25914>
   بۇ يىل كىرگەندىن بۇيان، روزغارچىلىق قىلىۋاتقانلار بارغانسېرى گاڭگىراپ قالدى: كاپىتال بازىرىدا تەۋرىنىش كۆپ بولدى، بانكا روزغارچىلىق مەھسۇلاتلىرىنىڭ پايدىسى تۆۋەنلىدى، P2P تور قەرز سۇپىسىنىڭ خەۋپ – خەتىرى كۈچەيدى... روزغارچىلىق مەھسۇلاتلىرىنىڭ پايدىسى تۆۋەنلەپ كېتىۋاتقان شارائىتتا، كىشىلەر قولىدىكى پۇلنى قانداق ئورۇنلاشتۇرۇشنى بىلەلمەي قالدى.
</S>
<S ID=25915>
   بۇ يىل كىرگەندىن بۇيان ئالتۇن پۇل مۇئامىلە بازىرىدىكى يارقىن نۇقتا بولۇپ قالدى. خەلقئارادا ئالتۇننىڭ باھاسى يىل بېشىدىن بۇيان ئىزچىل ئۆرلىدى. سانلىق مەلۇماتلاردا كۆرسىتىلىشىچە، بۇ يىل كىرگەندىن بۇيان ئالتۇن باھاسى ياۋروغا نىسبەتەن %16، ئامېرىكا دوللىرىغا نىسبەتەن %17.6، فوندسىتېرلىڭغا نىسبەتەن %24 ئۆرلىگەن. كۇرسى ئۆسۈۋاتقان ياپونىيە يېنىغا سېلىشتۇرغاندىمۇ، ئالتۇن باھاسى يەنىلا %9 ئۆسكەن. 2 – ئايدىكى ئالتۇن باھاسىنىڭ ئۆرلىشىدە 2012 – يىلىدىن بۇيانقى ئەڭ يۇقىرى نىسبەت كۆرۈلۈپ، يېقىندىن بۇيان ھەر ئۇنسىيە ئالتۇننىڭ باھاسى ئىزچىل 1250 – 1280 ئامېرىكا دوللىرى ئەتراپىدا بولغان. دۇنيا پاي چېكى بازىرى ۋە نېفىت باھاسى شىددەت بىلەن چۈشۈپ كەتكەن شارائىتتا، ئالتۇن باھاسىنىڭ ئۆرلىشى كىشىنى ھاياجانلاندۇرىدۇ.
</S>
<S ID=25916>
   بۇ قېتىمقى ئالتۇن باھاسىنىڭ ئۆرلىشىنى كاسات بازارنىڭ چاپ – چاپ بازارغا ئايلىنىشىدىكى بۇرۇلۇش نۇقتىسى دېيىش كېرەكمۇ ياكى ئاستا كاسات بازاردىكى ئۆرلەش دېيىش كېرەكمۇ؟ مەبلەغ سالغۇچىلارنىڭ ھەممىسى بۇ مەسىلىگە دىققەت قىلماقتا. چۈنكى 2012 – يىلى چاپ – چاپ بازار ئاخىرلاشقاندىن بۇيان، نۇرغۇن مەبلەغ سالغۇچى ئالتۇن بازىرىنىڭ قايتا جانلىنىشىنى كۈتۈپ كېلىۋاتاتتى. بۇ مەسىلىنىڭ جاۋابىنى يەنىلا ئالتۇن باھاسىنىڭ بۇ نۆۋەت ئۆسۈشىنىڭ سەۋەبىدىن ئىزدەشكە توغرا كېلىدۇ.
</S>
<S ID=25917>
   بۇ يىل چاغان مەزگىلىدىكى ئالتۇن باھاسىنىڭ ئۆرلىشى كىشىگە 2015 – يىلىنىڭ بىرىنچى پەسلىدىكى ئالتۇن باھاسىنىڭ ئۆرلىشىنى ئەسلىتىدۇ. ئەينى ۋاقىتتا، گىرېتسىيە سايلىمى بولۇۋاتقانلىقى ۋە شىۋېيتسارىيە مەركىزىي بانكىسى شىۋېيتسارىيە فىرانكىنى ياۋرودىن ئايرىغانلىقى سەۋەبلىك، دۇنيا بويىچە كاپىتالنى خەۋپتىن ساقلاش كەيپىياتى كۈچىيىپ، مەبلەغ ئالتۇنغا ئاققان، نەتىجىدە، ھەر ئۇنسىيە ئالتۇننىڭ باھاسى 1300 ئامېرىكا دوللىرىدىن ئاشقان. ھالبۇكى، بۇ يىلقى ئۆرلەش بىلەن بۇلتۇرنىڭ تۇنجى پەسلىدىكى ئۆرلەشنى ئىنچىكە سېلىشتۇرساق، شۇنى بايقايمىزكى: بۇلتۇر 1 – پەسىلدە ئالتۇن باھاسى ئۆرلىگەندە ئامېرىكا دوللىرىنىڭمۇ كۇرسى ئۆسكەن. بۇ يىل ئالتۇن باھاسى ئۆرلىگەندە ئامېرىكا دوللىرىنىڭ كۇرسى تۆۋەنلەۋاتىدۇ. شۇڭا بۇلتۇر 1 – پەسىلدىكى ئۆرلەشنى خەۋپ – خەتەردىن ساقلىنىش كەيپىياتى كەلتۈرۈپ چىقارغان، بۇ يىلقى ئۆرلەشنى ئامېرىكا دوللىرىنىڭ كۇرسىنىڭ تۆۋەنلىشى كەلتۈرۈپ چىقارغان، ياۋروپا، ئامېرىكا، ياپونىيە پاي چېكى بازىرىنىڭ كاساتلىشىشى ئالتۇن باھاسىنىڭ ئۆرلىشىدىكى سەۋەب بولغان.
</S>
<S ID=25918>
   ئالتۇنغا تەسىر كۆرسىتىدىغان ئامىللار ھەر تەرەپلىمە بولسىمۇ، بىراق ئۆتكەن 40 يىللىق تارىخىي يۈزلىنىشتىن قارىغاندا، ئالتۇن باھاسىنىڭ يۈزلىنىشى ئالتۇن بىلەن ئامېرىكا دوللىرىنىڭ تەتۈر تاناسىپلىق مۇناسىۋىتىنى ئاساسىي لىنىيە قىلىدۇ، يەنى ‹‹ئامېرىكا دوللىرى ئاجىزلاشسا، ئالتۇن كۈچىيىدۇ، ئامېرىكا دوللىرى كۈچەيسە، ئالتۇن ئاجىزلىشىدۇ››.
</S>
<S ID=25919>
   ئالتۇن باھاسىنىڭ بۇ قېتىم ئۆرلىشى يەنىلا ئامېرىكا دوللىرىنىڭ پېرېۋوت نىسبىتىنىدىن ئىبارەت ئاساسىي لىنىيەدىن ئايرىلالمىغان بولغاچقا، ئامېرىكا دوللىرى پېرېۋوت نىسبىتىنىڭ كۈچىيىش يۈزلىنىشىدە بۇرۇلۇش ئالامىتى كۆرۈلمىگۈچە، 2012 – يىلىدىن بۇيان كاسات ھالەتتە تۇرۇپ كېلىۋاتقان ئالتۇن بازىرىغا چاپ – چاپ ھالەتكە ئۆتىدىغان پۇرسەت تەگمەيدۇ. ئالتۇن باھاسىنىڭ يېقىندىن بۇيان ئۆرلىگەنلىكى خاراكتېر جەھەتتىن يەنىلا كاسات بازاردىكى چوڭراق ئۆرلەش ھېسابلىنىدۇ. بۇ يىل ئامېرىكا دوللىرىنىڭ ئۆسۈمىنى ئۆستۈرۈش ۋاقتى توختىماي كېچىكتۈرۈلۈۋاتىدۇ، بۇنىڭدىن، بۇ يىلنىڭ ئالدىنقى يېرىمىدا ئالتۇن باھاسىنىڭ يەنىلا ئۆرلەش بوشلۇقى بارلىقىنى مۆلچەرلىگىلى بولىدۇ. مەبلەغ سالغۇچىلار ئىككى – ئۈچ يىللىق مۇددەت بىلەن مەبلەغ سالماقچى بولسا، ئۇنداقتا ئالتۇننى ئەڭ تۆۋەن باھادا ئېلىۋېلىش پۇرسىتى تېخى كەلمىدى. مەبلەغنى ئىككى – ئۈچ ئايلىق ياكى يېرىم يىللىق مۇددەتتە سالماقچى بولسا، ئۇنداقتا بۇ قېتىم ئۆسكەن ئالتۇن باھاسى بىر قەدەر چوڭ نىسبەتتە تەڭشەلسە، سېتىۋېلىشنىڭ ياخشى پۇرسىتىگە ئېرىشەلەيدۇ.
</S>
<S ID=25920>
پەرىزات پولات ئامانيار (ت)
</S>
</TEXT>
/BODY
/DOC