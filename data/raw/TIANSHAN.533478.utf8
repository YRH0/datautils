<DOC>
<DOCID>TIANSHAN.533478</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-07-08 12:04:53</DATE>
</HEADER>
<BODY>
<HEADLINE>
<S ID=32400>
توقسۇ ناھىيەسى ساغلاملىقنى ئەسلىگە كەلتۈرۈش بويىچە ھەقسىز مەشىقلەندۈرۈش مۇلازىمىتىنى يولغا قويدى
</S>
</HEADLINE>
<TEXT>
<S ID=32401>
    ئىختىيارىي مۇخبىرىمىز نىياز ساتتار خەۋىرى: بۇ يىل توقسۇ ناھىيەسى مېيىپلەرنىڭ ساغلاملىقىنى ئەسلىگە كەلتۈرۈش خىزمىتىنى شەھەر-يېزىلارنىڭ سەھىيە خىزمىتى سىستېمىسىغا كىرگۈزۈپ، مەھەللە سەھىيە مۇلازىمەت پونكىتى، يېزا-بازارلىق سەھىيە مۇلازىمەت پونكىتى، ياشانغانلار ساناتورىيەسى قاتارلىقلارنى تايانچ قىلىپ، مېيىپلەرنىڭ ساغلاملىقىنى ئەسلىگە كەلتۈرۈش بويىچە ھەقسىز مەشىقلەندۈرۈپ، مېيىپلەرنى ساغلاملىقىنى ئەسلىگە كەلتۈرۈش ئىمكانىيىتىگە ئىگە قىلدى.
</S>
<S ID=32402>
   بىر قېتىملىق ئۇشتۇمتۇت ھادىسىدە توقسۇ بازىرى مەنزىرەكۆل مەھەللىسىنىڭ ئاھالىسى جامال ئاۋۇتنىڭ ئوڭ پۇتى مېيىپ بولغان بولۇپ، بۇنىڭغا 10 يىلدىن ئاشقان ئىدى. بۇنىڭ بىلەن ئۇ تۇرمۇشتا نۇرغۇن قولايسىزلىقلارغا ئۇچرىدى. كېسىلىنى داۋالىتىش ئۈچۈن ئۇ بار بىساتىنى ئىشلىتىپ بولغان ئىدى. ناھىيەلىك مېيىپلەر بىرلەشمىسى مەھەللىدە مېيىپلەرنى ھەقسىز مەشىقلەندۈرۈش ئۆيى تەسىس قىلغاندىن كېيىن، ئۇ ۋاقتى بولسىلا ئۇ يەرگە بېرىپ، دوختۇرنىڭ يېتەكچىلىكىدە ساغلاملىقىنى ئەسلىگە كەلتۈرۈش مەشىقى قىلىدىغان بولدى. ھازىر ئۇنىڭ سالامەتلىكى بارغانسېرى ياخشىلاندى.
</S>
<S ID=32403>
   تېخىمۇ كۆپ مېيىپنى ساغلاملىقنى ئەسلىگە كەلتۈرۈش مۇلازىمىتى ۋە داۋالاش ياردىمىدىن بەھرىمەن قىلىش ئۈچۈن، توقسۇ ناھىيەسى ‹‹ھەممە ئادەم ساغلاملىق مۇلازىمىتىدىن بەھرىمەن بولۇش›› نىشانىنى چۆرىدەپ، يۇقىرىنىڭ تۈر ۋە ئۈسكۈنە جەھەتتىكى قوللىشىنى پائال قولغا كەلتۈرۈش بىلەن بىرگە، مېيىپلەرنىڭ ساغلاملىقىنى ئەسلىگە كەلتۈرۈش خىزمىتىنى ياخشى ئىشلەپ، ساغلاملىقنى ئەسلىگە كەلتۈرۈش ئاپپاراتىنى قېلىپلاشتۇرۇش قۇرۇلۇشىنى كۈچەيتتى. ناھىيە بازىرىدا مېيىپلەرنىڭ ساغلاملىقىنى ئەسلىگە كەلتۈرۈش مەركىزى، يېزا-بازارلاردا مېيىپلەرنىڭ ساغلاملىقىنى ئەسلىگە كەلتۈرۈش پونكىتى، كەنتلەردە مېيىپلەرنىڭ ساغلاملىقىنى ئەسلىگە كەلتۈرۈش نۇقتىسىنى قۇرۇپ چىقىپ، كەڭ مېيىپلەرنى ساغلاملىقىنى ئەسلىگە كەلتۈرۈش بويىچە مەشىقلەندۈرۈش، ئالاھىدە تەربىيەلەش، ھىمايە قىلىش خاراكتېرلىك ئىشقا ئورۇنلاشتۇرۇش ھەمدە پىسىخىكىدا يېتەكچىلىك قىلىش قاتارلىق مۇلازىمەتلەر بىلەن تەمىنلەپ، مېيىپلەرنىڭ ساغلاملىقىنى ئەسلىگە كەلتۈرۈش سەۋىيەسىنى ئۈزلۈكسىز ئۆستۈرۈپ، كۆپ ساندىكى مېيىپلەرنى قايتا ساغلاملىققا ئېرىشتۈردى.
</S>
<S ID=32404>
    ئۇقۇشىمچە، توقسۇ ناھىيەسى يېقىنقى بەش يىلدىن بۇيان، ناھىيە تەۋەسىدىكى مېيىپلەرنىڭ ساغلاملىقىنى ئەسلىگە كەلتۈرۈش ئىشلىرى ئۈچۈن 760 مىڭ يۈەندىن ئارتۇق مەبلەغ ئاجراتقان. نۆۋەتتە ناھىيە بويىچە ساغلاملىقنى ئەسلىگە كەلتۈرۈش پونكىتى 12 گە، مېيىپلەرنىڭ ساغلاملىقىنى ئەسلىگە كەلتۈرۈش نۇقتىسى 87 گە يەتكەن. بەش يىلدىن بۇيان، ساغلاملىقنى ئەسلىگە كەلتۈرۈش مەشىقىنى قوبۇل قىلغانلار 385 ئادەم (قېتىم) غا، سالامەتلىكى كۆرۈنەرلىك ياخشىلانغان مېيىپلەر 67 گە يەتكەن.
</S>
</TEXT>
/BODY
/DOC