<DOC>
<DOCID>TIANSHAN.573814</DOCID>
<HEADER>
<CLASS>ئۈرۈمچى</CLASS>
<DATE>2016-12-22 12:31:57</DATE>
</HEADER>
<BODY>
<HEADLINE>
<S ID=66964>
راۋان قاتناش مۇھىتى شەھەرنىڭ ‹‹ئوبراز ۋەكىلى››
</S>
</HEADLINE>
<TEXT>
<S ID=66965>
 گۈلمىرە مۇھەممەد
</S>
<S ID=66966>
 قاتناش قائىدىسىگە رىئايە قىلىش ھەر بىر يول يۈرگۈچىنىڭ باش تارتىپ بولمايدىغان مەسئۇلىيىتى.
</S>
<S ID=66967>
بىر شەھەرنىڭ قاتنىشىنىڭ راۋان، تەرتىپلىك بولۇشى شۇ شەھەر ئاھالىلىرىنىڭ مەدەنىيلىك ئوبرازىغا ۋەكىللىك قىلىدۇ.
</S>
<S ID=66968>
بۇ يىل 12 – ئاينىڭ 12 – كۈنىدىن باشلاپ ئۈرۈمچى شەھىرىدىكى بىر قىسىم يول بۆلەكلىرىدە ئەتىگەنلىك، كەچلىك قاتناش يۇقىرى پەللىسىدە ۋەزىپە ئىجرا قىلىۋاتقان قاتناش ساقچىلىرىنىڭ يېنىدا ئۇچىسىغا ‹‹مەدەنىي قاتناشقا ھەيدەكچىلىك قىلىشنى ئۆگەنگۈچىلەر›› دېگەن خەتلەر بېسىلغان پارقىراق جىلىتكە كىيىۋالغان خادىملار كۆپىيىپ قالدى.
</S>
<S ID=66969>
ئۇلار كىم؟
</S>
<S ID=66970>
 ئەسلىدە ئۇلار قاتناش قائىدىسىگە خىلاپلىق قىلغاچقا، ھەيدەش كىنىشكىسىدىن 12 نومۇر تۇتۇلۇپ، بىر ھەپتىلىك قايتا ئۆگىنىشكە ئورۇنلاشتۇرۇلغان ‹‹كۇرسانتلار›› ئىدى.
</S>
<S ID=66971>
 ئۇقۇشىمچە، قاتناش قائىدىسىگە خىلاپلىق قىلىپ، ھەيدەش كىنىشكىسىدىن 12 نومۇر تۇتۇلغانلار بەلگىلىمە بويىچە نەزەرىيە دەرسلىكىنى بىر ھەپتە قايتا ئۆگىنىپ، نەزەرىيە ئىمتىھانىغا قاتنىشىپ، نەزەرىيەۋى بىلىمىنى پۇختىلايدىكەن.
</S>
<S ID=66972>
ئۇنداقتا، يۇقىرىقى ‹‹كۇرسانتلار›› نېمە ئۈچۈن يوللاردا قاتناش ساقچىلىرى بىلەن بىللە ‹‹ۋەزىپە›› ئىجرا قىلىدۇ؟
</S>
<S ID=66973>
 ئۈرۈمچى شەھەرلىك ج خ ئىدارىسى قاتناش ساقچىلىرى تارماق ئەترىتى تەشۋىقات بۆلۈمىدىن يالقۇن ياسىن بۇ ھەقتە مۇنداق دېدى: ئەترىتىمىز 12 – دېكابىردىن باشلاپ ئۈرۈمچى شەھىرىدىكى قاتناش قائىدىسىگە خىلاپلىق قىلىپ، ھەيدەش كىنىشكىسىدىن 12 نومۇر تۇتۇلغانلارنى بىر ھەپتىلىك نەزەرىيە ئۆگىنىشتىن باشقا، ئۆگىنىشنىڭ ئالتىنچى كۈنى ئەتىگەنلىك، كەچلىك قاتناش يۇقىرى پەللىسىدە قاتناش ساقچىلىرىغا ياردەملىشىپ، قائىدىگە خىلاپ يول يۈرگەن ئاپتوموبىللارنى كۆزىتىپ، خاتالىقلارنى بايقاش، پىيادىلەرنىڭ مەدەنىي يول يۈرۈشىگە يېتەكچىلىك قىلىش، قاتناش ساقچىلىرىدىن قاتناش قائىدىلىرىنى ئۆگىنىشكە تەشكىللەش تۈزۈمىنى يولغا قويدى.
</S>
<S ID=66974>
ھەر بىر قېتىمدا 30 ئۆگەنگۈچى بۇ ‹‹ئۆگىنىش››كە قاتنىشىدۇ.
</S>
<S ID=66975>
بۇ ئارقىلىق ئۆگەنگۈچىلەر نەزەرىيەنى ئەمەلىيەتكە بىرلەشتۈرگەن ئاساستا تەربىيەلىنىش بىلەن بىللە، ئۇلارنىڭ قاتناش قائىدىسىگە رىئايە قىلىش ئېڭى ئۆستۈرۈلىدۇ.
</S>
<S ID=66976>
ئۈرۈمچى شەھىرىنىڭ ھەر قايسى رايونلىرىدىكى قاتناش ساقچى چوڭ ئەترەتلىرى ئۆگەنگۈچىلەرنى ئۆز تەۋەلىكىدىكى يول بۆلەكلىرىدە ‹‹ئۆگىنىش››كە ئورۇنلاشتۇرىدۇ.
</S>
<S ID=66977>
بۇ تۈزۈم 12 – ئاينىڭ 12 – كۈنى تۇنجى بولۇپ بۇلاقتاغ رايونىدا يولغا قويۇلدى.
</S>
<S ID=66978>
كېيىنكى قەدەمدە سايباغ، تەڭرىتاغ، يېڭىشەھەر ۋە ئىقتىساد – تېخنىكا تەرەققىيات رايونلىرىدىمۇ يولغا قويۇلىدۇ.
</S>
<S ID=66979>
 ئۈرۈمچى شەھىرىنىڭ يېكەنكۆل يولىغا بارغىنىمدا بۇلاقتاغ رايونلۇق قاتناش ساقچى چوڭ ئەترىتىنىڭ تەشكىللىشى بىلەن قاتناش قائىدىسىگە خىلاپلىق قىلىپ ھەيدەش كىنىشكىسىدىن 12 نومۇر تۇتۇلغانلار بۇ يول بۆلىكىدىكى قاتناشقا يېتەكچىلىك قىلىۋاتاتتى.
</S>
<S ID=66980>
 ـ ئاكا، يېشىل چىراغ تېخى يانمىدى، يولدىن ئۆتمەي تۇرۇڭ.
</S>
<S ID=66981>
 ـ  كۆپچىلىك، بەلگە چىرىغىغا قاراپ يولدىن ئۆتۈڭلار، بىخەتەرلىككە دىققەت قىلىڭلار.
</S>
<S ID=66982>
  ‹‹ئۆگىنىش››كە قاتناشقان ھەربىر ‹‹كۇرسانت›› يولدىن ئۆتكۈچىلەرگە ئەستايىدىللىق بىلەن دىققەت قىلىشقا تېگىشلىك نۇقتىلارنى ئەسكەرتىپ تۇراتتى.
</S>
<S ID=66983>
 بۇ قېتىمقى ئۆگىنىشكە قاتناشقان ئىمران ئابدۇغېنى قىزىل چىراغدىن ئىككى قېتىم ئۆتۈپ كەتكەنلىكى سەۋەبىدىن ھەيدەش كىنىشكىسىدىن 12 نومۇر تۇتۇلۇپ، بىر ھەپتىلىك قايتا ئۆگىنىشكە ئورۇنلاشتۇرۇلغانىدى.
</S>
<S ID=66984>
ئۇ مۇنداق دېدى: ئىلگىرى ئاپتوموبىل ھەيدىگەندە يېشىل چىراغ ئۆچۈپ سېرىق چىراغ يانغاندا، قىزىل چىراغ يورۇشتىن بۇرۇن ئۆتۈۋالىمەنغۇ، دەپ ئاپتوموبىلىمنىڭ سۈرئىتىنى تېزلىتىپ ماڭاتتىم.
</S>
<S ID=66985>
بۈگۈن بۇ يەردە قاتناش ساقچىلىرىغا ياردەملىشىۋېتىپ، ماڭا ئوخشاش ئاپتوموبىلىنى تېز ھەيدەپ قىزىل چىراغنى بۆسۈپ ئۆتۈپ كېتىۋاتقان ‹‹نوچى››لارنى خېلى كۆردۈم.
</S>
<S ID=66986>
بۇنداق قىلىش بەكمۇ خەتەرلىك ئىكەن، ئۆتۈپ كېتىمەنغۇ، – دەپ، چاسا يوللاردا ئاپتوموبىلنىڭ سۈرئىتىنى تېزلەتكەندە، ئۆزىمىز ۋە باشقىلارنىڭ بىخەتەرلىكىگە ناھايىتى چوڭ خەۋپ ئېلىپ كېلىدىكەنمىز.
</S>
<S ID=66987>
بۇنىڭدىن كېيىن قاتناش چىرىغى بار يول بۆلىكىدىن ئۆتمەكچى بولغاندا يېشىل چىراغ ئۆچۈپ، سېرىق چىراغ يانغاندا چوقۇم توختاپ، قاتناش قائىدىسىگە رىئايە قىلىپ، ئاپتوموبىلىمنى مەدەنىي ھەيدەيمەن.
</S>
<S ID=66988>
 شوپۇرلۇقنى ئۆگىنىۋاتقان گۈلنۇر مۆمىن مۇنداق دېدى: بۇ تۈزۈم يولغا قويۇلۇپ، ھەربىر ئاپتوموبىل ھەيدىگۈچىگە قويۇلغان تەلەپ تېخىمۇ كۈچىيىپتۇ.
</S>
<S ID=66989>
مەن چوقۇم قاتناش بىلىملىرىنى ياخشى ئۆگىنىپ، قاتناش قائىدىسىگە رىئايە قىلىپ، ئاپتوموبىلنى مەدەنىي ھەيدەشكە تىرىشىمەن.
</S>
<S ID=66990>
شەھەر ئاھالىسى زۇمرەت ياقۇپ مۇنداق دېدى: قاتناش قائىدىسىگە رىئايە قىلىش ھەربىر پۇقرانىڭ مەسئۇلىيىتى.
</S>
<S ID=66991>
  ئاپتوموبىل ھەيدىگۈچىلەرلا ئەمەس، پىيادىلەرمۇ چوقۇم قاتناش بەلگىلىمىلىرى بويىچە يول يۈرۈشى كېرەك، شۇنداق بولغاندا ئىناق قاتناش مۇھىتى ياراتقىلى بولىدۇ.
</S>
<S ID=66992>
 ئۈرۈمچى شەھەرلىك ج خ ئىدارىسى بۇلاقتاغ رايونلۇق قاتناش ساقچىلىرى چوڭ ئەترىتىنىڭ مۇئاۋىن باشلىقى غەيرەت نەجمىدىن مۇنداق دېدى: بۈگۈن ئۆگىنىشكە قاتناشقان كۇرسانتلارنىڭ ئىپادىسى ناھايىتى ياخشى بولدى، ئۇلار بىر تەرەپتىن، قاتناش ساقچىلىرى بىلەن بىللە قاتناشنىڭ راۋانلىقىغا كاپالەتلىك قىلسا، يەنە بىر تەرەپتىن قاتناش ساقچىلىرىنىڭ جاپاسىنى چۈشەندى، يەنە بىر تەرەپتىن ئاپتوموبىل ھەيدىگەندە، پىيادە يول يۈرگەندە ئۆزى ھېس قىلالمىغان مەسىلىلەرنى بايقاپ، قاتناش قائىدىسىگە خىلاپلىق قىلىشنىڭ قاتناش راۋانلىقىغا ئېغىر تەسىر كۆرسىتىدىغانلىقى توغرىسىدا چوڭقۇر چۈشەنچىگە ئىگە بولدى.
</S>
<S ID=66993>
مەيلى ئاپتوموبىل ھەيدىگۈچى ياكى پىيادىلەر بولسۇن، بىر – بىرىگە يول قويۇپ، تەرتىپلىك يول يۈرسىلا قاتناشنىڭ راۋانلىقىغا كاپالەتلىك قىلغىلى، مەدەنىي شەھەر قۇرۇشقا تۆھپە قوشقىلى بولىدۇ.
</S>
<S ID=66994>
‏
</S>
</TEXT>
/BODY
/DOC