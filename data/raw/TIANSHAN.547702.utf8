<DOC>
<DOCID>TIANSHAN.547702</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-09-06 12:13:58</DATE>
</HEADER>
<BODY>
<HEADLINE>
<S ID=47318>
چارۋىچىلىق باقمىچىلىقى باي ناھىيەسىدىكى دېھقان-چارۋىچىلارنىڭ بېيىشىدىكى تۆۋرۈكلۈك كەسىپكە ئايلاندى
</S>
</HEADLINE>
<TEXT>
<S ID=47319>
   ئىختىيارىي مۇخبىرىمىز قۇربان سايىم خەۋىرى: 1-سىنتەبىر مەن باي ناھىيە باي بازىرى تېتىر كەنتىگە مۇخبىرلىق قىلغىلى بېرىپ، كەنت ئاھالىلىرىنىڭ ئۆيىنىڭ ئىنتايىن رەتلىك، كۆركەم ئىكەنلىكىنى، سۇ، توك، يول قاتارلىقلارنىڭ يۈرۈشلەشتۈرۈلگەنلىكىنى، ھەر بىر ئائىلىنىڭ تۇرمۇش رايونى، باقمىچىلىق رايونى، باغ-كۆكتات رايونى قاتارلىق «ئۈچ رايون» غا ئايرىلغانلىقىنى، بولۇپمۇ باقمىچىلىق رايونىدا قوتانلارنىڭ رەتلىك، كەڭرى بولۇپ، كۈن نۇرىنىڭ تولۇق چۈشۈپ، شامال ئۆتۈشۈپ تۇرىدىغانلىقىنى كۆردۈم.
</S>
<S ID=47320>
ئەسلىدە بازارلىق ھۆكۈمەت ۋە كەنت كومىتېتى بۇ كەنتنىڭ ناھىيە بازىرىغا يېقىن، دېھقان-چارۋىچىلارنىڭ باقمىچىلىققا ماھىر ئىكەنلىكىنى كۆزدە تۇتۇپ، ئەمىن تاپقۇزۇپ خەلقنى بېيىتىش قۇرۇلۇشىغا بىرلەشتۈرۈپ، ھەر بىر ئائىلىگە ئۆلچەملەشكەن باقمىچىلىق رايونى قۇرۇپ بېرىپ، چارۋا باقمىچىلىقىنى تەرەققىي قىلدۇرۇشقا ياخشى شارائىت يارىتىپ بەرگەنىكەن.
</S>
<S ID=47321>
   56 ياشلىق كەنت ئاھالىسى مەمەت ئەمەرنىڭ باقمىچىلىق تەجرىبىسى مول بولۇپ، بۇ كەنتتە چارۋا باقمىچىلىقى بىلەن شۇغۇللىنىۋاتقىنىغا نەچچە ئون يىل بولغان.
</S>
<S ID=47322>
بۇلتۇر ئۇ بەش كالا، 200 تۇياق قوي بورداپ، باقمىچىلىقتىنلا 40 مىڭ يۈەندىن ئارتۇق كىرىم قىلغان بولسا، بۇ يىل ھازىرغىچە 15 تۇياق كالا، 100 گە يېقىن قوي بورداپ چىقىرىپ، 40 مىڭ يۈەنگە يېقىن كىرىم قىلغان.
</S>
<S ID=47323>
   ھۆكۈمەتنىڭ قورۇ-قوتانغا تولۇقلىما بېرىش سىياسىتىنىڭ قوللىشى ئارقىسىدا، بۇ كەنتتىكى ئوبۇل ئوسمان باقمىچىلىق قوتىنىنى كېڭەيتىپ سېلىپ، باقمىچىلىق كۆلىمىنى كېڭەيتكەن.
</S>
<S ID=47324>
   ئىگىلىشىمچە، بۇ كەنتنىڭ ناھىيە بازىرىغا يېقىن بولۇشتەك تەبىئىي ئەۋزەللىكى ئىقتىسادىي ئەۋزەللىككە ئايلىنىپ، دېھقان-چارۋىچىلار بورداقچىلىققا تايىنىپ، ئوبدانلا ھاللىنىپ قالغان.
</S>
<S ID=47325>
ھازىر بۇ كەنتتە %10 كەنت ئاھالىسى پىكاپ سېتىۋالغان ياكى يولۇچى-يۈك توشۇيدىغان ئاپتوموبىل سېتىۋالغان، %30 كەنت ئاھالىسى بىردىن چوڭ تىراكتور، بىردىن كىچىك تىراكتۇر سېتىۋالغان.
</S>
<S ID=47326>
پۈتۈن كەنتتە تۇرالغۇ ئۆيلەر تولۇق يېڭىلىنىپ، سۇيۇق كىرىستاللىق چوڭ ئېكرانلىق رەقەملىك تېلېۋىزور، خاتىرە كومپيۇتېر، ئوپتىك تالالىق كەڭ بەلباغلىق تور قاتارلىقلار ئادەتتىكى پۇقرالارنىڭ ئۆيىگە كىرىپ بولغان.
</S>
<S ID=47327>
   يېقىنقى يىللاردىن بېرى، باي ناھىيەسى مول يەم-خەشەك بايلىقى ئەۋزەللىكى ۋە كۆممېقوناق تېرىش ئەۋزەللىكىدىن پايدىلىنىپ، چارۋىچىلىقنى راۋاجلاندۇرۇشنى دېھقانلارنىڭ كىرىمىنى ئاشۇرۇشنىڭ مۇھىم يولى سۈپىتىدە چىڭ تۇتۇپ، دېھقانچىلىق رايونلىرىدا چارۋىچىلىقنى زور كۈچ بىلەن تەرەققىي قىلدۇرۇپ، گۆش قويى، گۆش كالىسى قاتارلىق خاس باقمىچىلىقنى ئۆلچەملەشتۈرۈش بازا قۇرۇلۇشى قۇرۇپ چىقتى.
</S>
<S ID=47328>
نەسىلنى يىتىشتۈرۈش سىستېمىسىنى ئۈزلۈكسىز مۇكەممەللەشتۈرۈپ ۋە ئەلا نەسىلنى ئومۇملاشتۇرۇپ، چارۋىچىلىق ئىشلەپچىقىرىشتا زامانىۋىلاشقان باقمىچىلىق فېرمىلىرىنى ئاساس قىلىپ، ئائىلىلەردە بىردىن كىچىك كۆلەملىك باقمىچىلىق رايونى قۇرۇپ، كۆلەملىك، ئۆلچەملىك بېقىشنى ئىشقا ئاشۇرۇپ، سىياسەت، مەبلەغ، تېخنىكا، ئۇچۇر قاتارلىق جەھەتلەردە ئومۇميۈزلۈك باقمىچىلىق ئائىلىسى ئۈچۈن مۇلازىمەت بىلەن تەمىنلەشنى ئىشقا ئاشۇرۇپ، كۆپ ساندىكى دېھقان-چارۋىچىلارنىڭ باقمىچىلىق ئارقىلىق بېيىشىغا تۈرتكە بولدى.
</S>
</TEXT>
/BODY
/DOC