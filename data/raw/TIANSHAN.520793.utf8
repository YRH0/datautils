<DOC>
<DOCID>TIANSHAN.520793</DOCID>
<HEADER>
<CLASS>شىنجاڭ</CLASS>
<DATE>2016-05-03 11:21:38</DATE>
</HEADER>
<BODY>
<HEADLINE>
<S ID=26768>
يېشىل تەرەققىياتنىڭ يېڭى تۈرتكىسىنى بەرپا قىلايلى
</S>
</HEADLINE>
<TEXT>
<S ID=26769>
 − تۇرپان شەھىرىنىڭ «10 مىڭ مولۇق ئۈجمىلىك، 10مىڭ مولۇق ئۆرۈكلۈك باغ» قۇرۇلۇشى توغرىسىدا
</S>
<S ID=26770>
  جى خۇي، شى فېڭ
</S>
<S ID=26771>
　　ئۈزۈمى بىلەن دۇنياغا تونۇلغان تۇرپان ھازىر تەسىرىنى تېخىمۇ كېڭەيتىش يولىدا تىرىشماقتا:
</S>
<S ID=26772>
　　تۇرپان شەھىرىنىڭ توقسۇن ناھىيە شا يېزىسى نەخۇل كەنتىدىكى دېھقان سۇلتان 25- ئاپرېل بېغىدا ئۆرۈك دەرەخلىرىنى پەرۋىش قىلىش بىلەن ئالدىراش ئىدى، يېقىنقى يىللاردىن بۇيان، ھەر يىلى ئۆرۈك دەرەخلىرى چېچەكلەپ، غورا بولغان ۋە پىشقان مەزگىلدە، ئۇنىڭ ئۆرۈكلۈك بېغىغا كېلىدىغان ساياھەتچىلەرنىڭ ئايىغى ئۈزۈلمەيدۇ.
</S>
<S ID=26773>
　　شۇ كۈنى، تۇرپان شەھىرىنىڭ ئىدىقۇت رايونى سۇ ئۈزۈش كۆلى ئىستىراھەت ئارامگاھىنىڭ غەربىدىكى ئۈجمىلىك ھويلىدا، بۇ ئارامگاھنىڭ خوجايىنى ئوسمان نىياز ئىشلەمچىلەرنى ئارامگاھنى تازىلاپ، ئوڭشايدىغان يەرلەرنى ئوڭشاپ، «1- ماي» خەلقئارا ئەمگەكچىلەر بايرىمى مەزگىلىدە ساياھەتچىلەرنى كۈتۈۋېلىشقا تەييارلىق قىلىۋاتاتتى.
</S>
<S ID=26774>
　　تۇرپان شەھىرى 2013- يىلىدىن بۇيان يېشىل تەرەققىيات ئىدىيەسىنى ئەمەلىيەتتىن ئۆتكۈزۈپ، «10 مىڭ مولۇق ئۈجمىلىك، 10 مىڭ مولۇق ئۆرۈكلۈك باغ» بىنا قىلىش قۇرۇلۇشىنى يولغا قويۇپ، «ساياھەت شەھىرى، مەدەنىي شەھەر، ئورمانلىق شەھىرى، ئەقىل- پاراسەت شەھىرى» قۇرۇشنى چۆرىدەپ، قەدىمىي يىپەك يولىدىكى مۇھىم ئىستراتېگىيەلىك جايدا گۈزەل يۇرت- ماكان قۇرۇشنىڭ يېڭى سەھىپىسىنى ئاچتى.
</S>
<S ID=26775>
　　　　«تۇرپاننىڭ دۆلەت يولى يېشىللىققا پۈركىنىپتۇ»
</S>
<S ID=26776>
　　خېنەنلىك شوپۇر ۋاڭ تىڭيۈ 25- ئاپرېل «ستېير» ماركىلىق يۈك ئاپتوموبىلىنى ھەيدەپ تۇرپان شەھىرىنىڭ ئىدىقۇت رايونىغا كەلدى ھەم ھاياجانلانغان ھالدا مۇنداق دېدى: تۇرپاندىكى دۆلەت يولى ئەتراپىنىڭ بۇ قەدەر يېشىللىققا پۈركىنىشى ۋە گۈزەللىشىپ كېتىشىنى ھەقىقەتەن ئويلىمىغان ئىكەنمەن!
</S>
<S ID=26777>
　　كۆپ يىللاردىن بۇيان، جېڭجۇ- ئۈرۈمچى ئارىلىقىدا يۈك توشۇۋاتقان ۋاڭ تىڭيۈ مۇنداق دېدى: بۇرۇن يالقۇنتاغدىن تۇرپان ھەق ئېلىش پونكىتىنىڭ غەربىدىكى دۆلەت يولىغا كەلگىچە قاقاسلىق بولۇپ، يول بويىدا ئاساسەن يېشىللىقنى كۆرگىلى بولمايتتى. ھازىر يولنىڭ ئىككى تەرىپىگە كۆچەت تىكىلىپ يېشىللىققا پۈركىنىپتۇ.
</S>
<S ID=26778>
　　تۇرپان شەھىرى 2013- يىلىدىن باشلاپ «10 مىڭ مولۇق ئۈجمىلىك، 10 مىڭ مولۇق ئۆرۈكلۈك باغ» بىنا قىلىش قۇرۇلۇشىنى يىلدىن يىلغا تېزلەتتى. «G30» دۆلەت يولى تۇرپان بۆلىكىنى بويلاپ قۇم كولاپ يەر ئاغدۇرۇپ، سۇ باشلاپ، تېز تۇتىدىغان، شامال ۋە قۇمغا چىداملىق ئۈجمە كۆچىتىنى كېڭەيتىپ تىكىپ، 25 كىلومېتىر ئۇزۇنلۇقتىكى كۆكەرتىش بەلبېغىنى بەرپا قىلدى. ھازىر شەرقتىن يالقۇنتاغ، غەربتىن بىڭتۈەن 12- شىسىنىڭ 221- تۈەنىگە تۇتىشىدىغان دۆلەت يولى گۈزەل يېشىل كارىدورغا ئايلاندى.
</S>
<S ID=26779>
　　يېشىللىق، گۈزەللىك «10 مىڭ مولۇق ئۈجمىلىك، 10 مىڭ مولۇق ئۆرۈكلۈك باغ» قۇرۇلۇشىنىڭ كۆرگىلى بولىدىغان ئىقتىدارىنىڭ بىرى. بۇ قۇرۇلۇشنى چۆرىدەپ، تۇرپان شەھىرى بىر تەرەپتىن ئېتىز- ئېرىق ئىھاتە ئورمىنى بويىچە «يېزا، كەنتلەردە ئورمان بىنا قىلىشنى ئىلگىرى سۈرۈش»نى يولغا قويدى؛ يەنە بىر تەرەپتىن، گۈزەل يېزا، كەنت قۇرۇشقا بىرلەشتۈرۈپ، مۇھىم غول قاتناش لىنىيەسى، «ئەمىن تاپقۇزۇپ خەلقنى بېيىتىش» مەھەللىسى ۋە يېزا، كەنت يوللىرىنىڭ ئىككى تەرىپى، ئېتىز- ئېرىقلارنىڭ ئەتراپىغا ئۈجمە ۋە ئۆرۈك كۆچىتى تىكىپ، ھۇزۇرلىنىش، شامالدىن مۇداپىئەلىنىش بىر گەۋدە قىلىنغان ئېكولوگىيە قۇرۇلۇشى بويىچە ئۈلگە كۆرسىتىش رايونى ۋە دېھقانلارنىڭ بەختلىك ياشىشىغا ماس كېلىدىغان تۇرالغۇنى پائال بەرپا قىلدى. ھازىرغىچە، شەھەر بويىچە 94 مىڭ 800 مو ئېتىز- ئېرىق ئىھاتە ئورمىنى بەرپا قىلىنغان بولۇپ، ئومۇمىي تېرىلغۇ كۆلىمىنىڭ %7ىنى ئىگىلىدى، شەھەر بويىچە %91.4 ئېتىز- ئېرىق ۋە 510 مىڭ مو ئۈزۈملۈك ئىھاتە ئورمىنى بىلەن ئۈنۈملۈك قاپلاندى؛ ئۈجمىلىك كۆلىمى 29 مىڭ 400 موغا، ئۆرۈكلۈك كۆلىمى 81 مىڭ 200 موغا يېتىپ، پۈتكۈل شەھەرنىڭ ئىقتىسادىي، ئىجتىمائىي تەرەققىياتىنى كۈچلۈك ئېكولوگىيە كاپالىتىگە ئىگە قىلىندى.
</S>
<S ID=26780>
　　　　بۈك- باراقسان باغدا ئولتۇرۇپ ساياھەتچىلەرنى كۈتۈۋېلىش
</S>
<S ID=26781>
　　2016- يىل 3- ئاينىڭ 26- كۈنى، توقسۇن ئۆرۈك چېچىكى پەسلى يۈرۈشلۈك پائالىيەتلىرى باشلاندى. بۇ، توقسۇن ناھىيەسىنىڭ ئۆرۈك چېكىنى ئاساسىي تېما قىلىپ ساياھەت مەدەنىيەت پائالىيىتى ئۆتكۈزگەن تۆتىنچى يىلى ھېسابلىنىدۇ.
</S>
<S ID=26782>
　　تۇرپان شەھىرى ئورمان ئارقىلىق ساياھەتچىلىكنى يۈكسەلدۈرۈش، ئورماننى پەرۋىش قىلىشتا چىڭ تۇرۇپ، ئورمانچىلىق بىلەن ساياھەتچىلىكنى زىچ جىپسىلاشتۇرۇشنى زور كۈچ بىلەن ئىلگىرى سۈرۈپ، خاس باغۋەنچىلىككە تايىنىپ كەسىپ دەرىجىسىنى ئۆستۈرۈشنى تېزلىتىشنى تۇرپاننىڭ ساياھەتچىلىك كەسپىنىڭ ساغلام راۋاجلىنىشىنىڭ روشەن ئالاھىدىلىكى ۋە ئۈنۈملۈك يولىغا ئايلاندۇردى. تۇرپان شەھىرى «ئەمىن تاپقۇزۇپ خەلقنى بېيىتىش» قۇرۇلۇشىغا بىرلەشتۈرۈپ ئۆرۈك چېچىكى بازىرى، ئۈزۈم بازىرىنى پىلانلاپ قۇرۇپ، بۈك- باراقسان باغدا ئولتۇرۇپ، ساياھەتچىلەرنى كۈتۈۋېلىپ، سەھرا ئارامگاھى ساياھەتچىلىكىنى ئۈرۈمچى ۋە ئەتراپىدىكى رايون خەلقىنىڭ باھار سەيلىسى قىلىشىدىكى ئالدىنقى تاللىشىغا ئايلاندۇردى؛ لەنجۇ- شىنجاڭ يۇقىرى سۈرئەتلىك تۆمۈر يولىدا قاتناش باشلىنىپ، ۋىلايەت ئەمەلدىن قالدۇرۇلۇپ شەھەر تەسىس قىلىنغاندىن كېيىن، ئۈرۈمچى بىلەن تۇرپاننى بىر گەۋدىلەشتۈرۈش مۇھىم پۇرسىتىنى چىڭ تۇتۇپ، ساياھەت مەدەنىيەت كەسىپلىرىنىڭ تەرەققىيات دەرىجىسىنى ئۆستۈرۈشنى پۈتۈن كۈچ بىلەن تېزلىتىپ، ئۆرۈك چېچىكى پەسلى، ئۈجمە پەسلى، ئۈزۈم سەيلىسى، خەلقئارا قۇرۇق يەل- يېمىش سودا يەرمەنكىسى قاتارلىق بىر يۈرۈش ساياھەت پائالىيەتلىرىنى ئۇتۇقلۇق پىلانلاپ ۋە ئۆتكۈزۈپ، تۇرپاننىڭ تارىخىي مەدەنىيىتى، ئەنئەنىۋى مىللىي ئۆرپ- ئادىتى، خاس يېمەك- ئىچمىكى قاتارلىقلارنىڭ جەلپ قىلىش كۈچىنى نۇقتىلىق نامايان قىلدى.
</S>
<S ID=26783>
　　بۇلتۇر تۇرپان شەھىرىگە ئۆرۈك چېچىكى پەسلىدە كەلگەن ساياھەتچىلەر 260 مىڭ ئادەم/قېتىمغا، ئۈجمە پىششىقى پەسلىدە كەلگەن ساياھەتچىلەر 232 مىڭ ئادەم/قېتىمغا يەتتى، ئۈزۈم سەيلىسىدە كەلگەن ساياھەتچىلەر 1 مىليون 93 مىڭ ئادەم/قېتىمغا يېتىپ، ساياھەتچىلىك ئۇنىۋېرسال ئىستېمالىنىڭ 803 مىليون يۈەنگە يېتىشىگە تۈرتكە بولدى.
</S>
<S ID=26784>
　　«بىز كېيىنكى قەدەمدە تۇرپان شەھىرىدە ھازىر بار بولغان باغلار ئاساسىدا سەيلە قىلغاچ سەرخىل مېۋىلەرنى ئۈزۈپ تېتىپ كۆرۈش بېغىدىن 100 نى نۇقتىلىق بەرپا قىلىپ، باغلارنىڭ مۇھىتىنى نۇقتىلىق ياخشىلاپ، بىر تۈركۈم گۈل سەيلىسى، باغ سەيلىسى قىلىش، مېۋە ئۈزۈش، تېتىپ كۆرۈش، سەيلە قىلىپ ئويناش بىر گەۋدە قىلىنغان ئېسىل باغلارنى نۇقتىلىق بەرپا قىلىپ، ساياھەتچىلىك كەسپىنىڭ تەرەققىياتى ۋە دېھقانلارنىڭ كىرىمىنى سىجىل ئاشۇرۇشقا يېڭى يول ئاچىمىز»، دېدى تۇرپان شەھەرلىك سىياسىي كېڭەشنىڭ مۇئاۋىن رەئىسى، شەھەرلىك ئورمانچىلىق ئىدارىسى پارتگۇرۇپپىسىنىڭ مۇئاۋىن شۇجىسى، ئىدارە باشلىقى بەي بىڭشۇ.
</S>
<S ID=26785>
　　　　كەسىپ زەنجىرىنى ئۇزارتىپ ئۈنۈمنى ئاشۇرۇش
</S>
<S ID=26786>
　　ئىدىقۇت رايونلۇق ھۆكۈمەت 2016- يىلى شىنجاڭ «خۇڭگويۈەن» دېھقانچىلىق- ئورمانچىلىق پەن- تېخنىكا چەكلىك شىركىتى بىلەن «30G» دۆلەت يولى بويىدىكى ئۆرۈكلۈكنى باشقۇرۇش، پەرۋىش قىلىش كېلىشىمى، دۆلەت دورا، دورا ماتېرىياللىرى ساغلاملىق كەسىپلىرى شىنجاڭ چەكلىك شىركىتى بىلەن «G30» دۆلەت يولى بويىدىكى ئۈجمىلىكنى باشقۇرۇش، پەرۋىش قىلىش كېلىشىمى ئىمزالىدى. بۇ، بۇنىڭدىن كېيىن مېۋىلىك دەرەخلەرنىڭ نورمال باشقۇرۇش، پەرۋىش قىلىشنىڭ كاپالەتكە ئىگە بولىدىغانلىقىدىن دېرەك بېرىدۇ.
</S>
<S ID=26787>
　　تۇرپان شەھىرى يېقىنقى يىللاردىن بۇيان «10 مىڭ مولۇق ئۈجمىلىك، 10 مىڭ مولۇق ئۆرۈكلۈك باغ» قۇرۇلۇشىنى كەسىپ قۇرۇلمىسىنى ئەلالاشتۇرۇپ، دېھقانلارنىڭ كىرىمىنى ئاشۇرۇشنى تېزلىتىشنىڭ مۇھىم ۋاسىتىسى قىلدى. تۇرپان شەھىرى قۇرۇلۇشنى ئىلگىرى سۈرۈش جەريانىدا ئورماننى پەرۋىش قىلىش، باشقۇرۇش ئۈستىدە پائال ئىزدىنىپ، كەسپىي خادىملارنىڭ باشقۇرۇش، پەرۋىش قىلىشىغا، كەسپىي ھەمكارلىق كوپىراتىپى ۋە شىركەتلەرنىڭ ئورمانچىلىق قۇرۇلۇشىغا قاتنىشىشىغا ئىلھام بېرىپ ۋە قوللاپ، ئورمانچىلىقنىڭ ئىجتىمائىيلاشقان مۇلازىمىتى ۋە بازارلىشىشىنى ئىلگىرى سۈردى. بۇلتۇر ئىدىقۇت قەدىمىي شەھىرى مەنزىرىسىنى تاماشا قىلىش يولىدا 10 مىڭ مو ئۈجمىلىك، ئۆرۈكلۈك باغ بەرپا قىلىنغاندىن كېيىن، يەر ئوبوروتى شەكلى ئارقىلىق 700 مودىن ئارتۇق يېڭىدىن بەرپا قىلىنغان ئورمانلىقنى «تۇڭخۇي» ئورمانچىلىق كەسپىي ھەمكارلىق كوپىراتىپىنىڭ دەل- دەرەخلەرنى باشقۇرۇش، پەرۋىش قىلىش خىزمىتىگە مەسئۇل بولۇشىغا ھۆددە بېرىپ، ئورمانچىلىق تارماقلىرى تېخنىكىلىق يېتەكلەش ۋە باشقۇرۇش، پەرۋىش قىلىش، نازارەت قىلىش خىزمىتىگە مەسئۇل بولدى. ھەمكارلىق كوپىراتىپى ھۆددە ئالغاندىن بۇيان ئەمگەكچى، ئەسلىھە، ئوغۇت قاتارلىقلارغا 2 مىليون يۈەندىن كۆپرەك مەبلەغ سېلىپ باشقۇرۇش، پەرۋىش قىلىش ۋە سورتنى ياخشىلاشقا ئىشلەتتى، بۇنىڭ بىلەن بۇ رايوننىڭ ئېكولوگىيەلىك مۇھىتى كۆرۈنەرلىك ياخشىلىنىپلا قالماي، يەنە 20دىن ئارتۇق دېھقاننىڭ ئىشقا ئورۇنلىشىش مەسىلىسىنى ھەل قىلدى.
</S>
<S ID=26788>
　　تۇرپان شەھىرى «10 مىڭ مولۇق ئۈجمىلىك، 10 مىڭ مولۇق ئۆرۈكلۈك باغ»نى ئاساسىي ماركا قىلىپ، خېرىدار چاقىرىپ، مەبلەغ كىرگۈزۈش سالمىقىنى ئۈزلۈكسىز ئاشۇرۇپ، شاپتۇل شەربىتى، شىرنىلىك مېۋە، جۇڭيى دورا ماتېرىياللىرىنى پىششىقلاش كارخانىسىنى پائال جەلپ قىلىپ، باغۋەنچىلىك كەسىپ زەنجىرىنى يەنىمۇ ئۇزارتىپ، مەھسۇلات ئۈنۈمىنى زورايتىشنى تىرىشىپ ئىشقا ئاشۇردى. بۇلتۇر دۆلەت دورا، دورا ماتېرىياللىرى ساغلاملىق كەسىپلىرى شىنجاڭ چەكلىك شىركىتىنى ئوڭۇشلۇق ماكانلاشتۇردى، بۇ شىركەت تۇرپاننىڭ خاس باغۋەنچىلىك بايلىقىدىن تولۇق پايدىلىنىپ، «13- بەش يىل»دا 10 مىليارد يۈەن مەبلەغ سېلىپ، باغۋەنچىلىك سىجىل كەسىپلىرىنى زور كۈچ بىلەن راۋاجلاندۇرۇپ، «ئىدىقۇت ئۈجمىسى» ماركىسىنى بەرپا قىلىپ، ئۇيغۇر تېبابىتى دورىسى، قازاق تېبابىتى دورىسى، جۇڭيى دورىسى، شۇنداقلا ئۈجمە ئىچىملىكى، دورا كەمپۈت، ئۈجمە يوپۇرمىقى چېيى، كاپسۇل قاتارلىق بىر يۈرۈش ساغلاملىق مەھسۇلاتلىرىنى پائال تەتقىق قىلىپ ياسىدى.
</S>
</TEXT>
/BODY
/DOC