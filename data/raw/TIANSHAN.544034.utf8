<DOC>
<DOCID>TIANSHAN.544034</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-08-25 11:35:43</DATE>
</HEADER>
<BODY>
<HEADLINE>
<S ID=43042>
ئالتۇنغا مەبلەغ سېلىش ئۇسۇللىرى
</S>
</HEADLINE>
<TEXT>
<S ID=43043>
ئەخمەت نىياز
</S>
<S ID=43044>
   ئالتۇن پاي چېكى ۋە ئۆي – زېمىندىن قالسىلا ئۈچىنچى ئورۇندا تۇرىدىغان مەبلەغ سېلىش تۈرى بولۇپ، تارىختىن بۇيان دۇنيانىڭ سىياسىي، ئىقتىسادىي ۋەزىيىتىدە مەيلى قانداق ئۆزگىرىش بولۇشىدىن قەتئىينەزەر، يەنىلا بايلىقنىڭ ھەقىقىي سىمۋولى سۈپىتىدە ئۆز رولىنى جارى قىلدۇرۇپ كەلمەكتە.
</S>
<S ID=43045>
   نۆۋەتتە، دۆلىتىمىزدە شەخسلەرنىڭ ئالتۇنغا مەبلەغ سېلىشى ئاساسلىقى شاڭخەي ئالتۇن بېرژىسى، شاڭخەي قەرەللىك مال بېرژىسى، ھەر قايسى سودا بانكىلىرى، ئالتۇن شىركەتلىرىنىڭ مەخسۇس سېتىش دۇكانلىرى ۋە خۇسۇسىي ئالتۇن دۇكانلىرى ئارقىلىق ئېلىپ بېرىلىدۇ.
</S>
<S ID=43046>
   تۆۋەندە ئالتۇنغا مەبلەغ سېلىشنىڭ بىر نەچچە خىل ئۇسۇلى بىلەن تونۇشۇپ ئۆتەيلى:
</S>
<S ID=43047>
   بىرىنچى، نەق ئالتۇنغا مەبلەغ سېلىش.
</S>
<S ID=43048>
نەق ئالتۇن ئادەتتە سېلىنما نەق ئالتۇن ۋە يىغىپ ساقلىنىدىغان نەق ئالتۇن، دەپ ئىككى چوڭ تۈرگە ئايرىلىدۇ.
</S>
<S ID=43049>
ئۆلچەملىك كېسەك ئالتۇن، ئۆلچەملىك زىخچە ئالتۇنلار سېلىنما تۈرىدىكى نەق ئالتۇن بولۇپ، ساپلىقى يۇقىرى، سودا تەننەرخى تۆۋەن، قىممەتنى ساقلاش، قىممەتنى ئاشۇرۇش رولىغا ئىگە.
</S>
<S ID=43050>
مۈچەل زىخچە ئالتۇن، خاتىرە زىخچە ئالتۇن، تىللا، ئالتۇن خاتىرە بۇيۇملار يىغىپ ساقلاش تۈرىدىكى ئالتۇن مەھسۇلاتى بولۇپ، ھەم قىممەتنى ساقلاش ھەم ئىستېمال رولىغا ئىگە.
</S>
<S ID=43051>
مەبلەغ سالغۇچىلار ئالتۇننىڭ ساپلىقىغا دىققەت قىلىش بىلەن بىللە، ئېتىراپنامىسىنىڭ بار – يوقلۇقى ۋە مەركىزىي بانكا بېكىتكەن ئالتۇن – كۈمۈشنى پىششىقلاش كارخانىسىنىڭ ئالتۇنى ياكى ئەمەسلىكىنى پەرقلەندۈرۈپ، مەبلەغ خەۋپ – خەتىرىگە ئەھمىيەت بېرىشى كېرەك.
</S>
<S ID=43052>
   ئىككىنچى، ھازىر ئاپتونوم رايونىمىزدىكى ھەر قايسى بانكىلار قەغەز ئالتۇنغا مەبلەغ سېلىش مۇلازىمىتىنى يولغا قويغان بولۇپ، مەبلەغ سالغۇچىلار بانكىدا قەغەز ئالتۇنغا مەبلەغ سېلىش مەخسۇس ھېسابى ئاچقاندىن كېيىن بانكا پوكىيى ياكى تور بانكىسى، يان تېلېفون بانكىسى ئارقىلىق ‹‹مەۋھۇم ئالتۇن›› ئېلىپ – سېتىش مەشغۇلاتى قىلالايدۇ.
</S>
<S ID=43053>
قەغەز ئالتۇنغا مەبلەغ سېلىشنىڭ ئەڭ تۆۋەن چېكى ئون گىرام بولۇپ، يۇقىرىسى چەكلەنمەيدۇ. قەغەز ئالتۇننى ھاۋالىلىك ساقلاش، خوراش ۋە يىتىپ كېتىشتىن ئەنسىرەش ھاجەتسىز.
</S>
<S ID=43054>
مەبلەغ سېلىش تەننەرخى تۆۋەن، قولايلىق ھەم بىخەتەر بولۇپ، ماكان – زاماننىڭ چەكلىمىسىگە ئۇچرىمايدۇ، مەبلەغ سالغۇچىلار شەنبە، يەكشەنبىدىن باشقا كۈنلەرنىڭ ھەممىسىدە 24 سائەت قەغەز ئالتۇن سودىسى قىلالايدۇ.
</S>
<S ID=43055>
قەغەز ئالتۇننىڭ ئوبوروتچانلىقى كۈچلۈك بولۇپ، خالىغان چاغدا نەقلەشتۈرگىلى، بازار باھاسى پەرقىدىن قىسقا مۇددەتلىك پايدىغا ئېرىشكىلى بولىدۇ.
</S>
<S ID=43056>
   ئۈچىنچى، جۇغلىما ئالتۇنغا مەبلەغ سېلىش. جۇغلىما ئالتۇن مۇئامىلىدارلارنىڭ بانكا كارتىسى ياكى قەرەلسىز ئامانەت كىنىشكىسى بىلەن بانكىدا جۇغلىما ئالتۇنغا مەبلەغ سېلىش ھېسابى ئېچىپ، كېلىشىم بويىچە ئاز – ئازدىن ئالتۇن سېتىۋېلىپ توپلاپ ئېلىش ئۇسۇلىنى كۆرسىتىدۇ.
</S>
<S ID=43057>
جۇغلىما ئالتۇنغا مەبلەغ سېلىش كېلىشىمىنىڭ مۇددىتى ئەڭ قىسقا بولغاندا بىر يىل بولىدۇ.
</S>
<S ID=43058>
ھەر ئايدا بىر گىرام ياكى مەلۇم سوممىدا مەبلەغ سېلىنىدۇ، يەنى ئەڭ تۆۋەن بولغاندا بىر گىرامدىن باشلاپ مەبلەغ سېلىنىدۇ، يۇقىرىسى چەكلەنمەيدۇ.
</S>
<S ID=43059>
سومما بويىچە مەبلەغ سېلىشنىڭ ئەڭ تۆۋەن چېكى 200 يۈەن، يۇقىرىسى چەكلەنمەيدۇ.
</S>
<S ID=43060>
بۇنىڭدا، بانكا كېلىشىم بويىچە مۇئامىلىدارنىڭ بەلگىلەنگەن مەبلەغ ھېسابىدىن ھەر ئايدا جۇغلىما ئالتۇنغا مەبلەغ سېلىش سوممىسىنى چىقىرىپ، شۇ كۈندىكى بازار باھاسى بويىچە ئالتۇن سېتىۋېلىپ جۇغلىما ئالتۇن ھېسابىغا خاتىرىلەپ ماڭىدۇ.
</S>
<S ID=43061>
بۇنداق مەبلەغ سېلىشنىڭ سېلىنمىسى ئاز، تەننەرخى تۆۋەن، بىخەتەر، نەقلەشتۈرۈش قولايلىق بولۇپ، جۇغلىما ئالتۇن ھېسابىدىكى ئالتۇن مەلۇم مىقدارغا يەتكەندە ياكى كېلىشىم مۇددىتى توشقاندا مۇئامىلىدار پوكەي ياكى تور بانكىسى، يان تېلېفون بانكىسى ئارقىلىق ئۆزىگە ئېھتىياجلىق نەق ئالتۇن مەھسۇلاتى (كېسەك ئالتۇن، زىخچە ئالتۇن ياكى تىللا، زىننەت بۇيۇملىرى)نى تاللاپ، پوكەيدىن ئېلىۋالسا بولىدۇ، نەق پۇلغا ئېھتىياجلىق بولسا شۇ كۈندىكى باھا بويىچە بانكىغا سېتىپ نەقلەشتۈرگىلىمۇ بولىدۇ.
</S>
<S ID=43062>
بۇ بىر قېتىمدىلا ئالتۇنغا كۆپ مەبلەغ سېلىشقا قۇربى يەتمەيدىغان مائاشلىقلار ياكى تۆۋەن كىرىملىكلەرگە مۇۋاپىق كېلىدۇ.
</S>
<S ID=43063>
جۇغلىما ئالتۇنغا مەبلەغ سېلىشتا ھەر كىم ئۆزىنىڭ ئەمەلىي ئىقتىسادىي ئەھۋالى ۋە ئالتۇن سېتىۋېلىش ئېھتىياجىغا ئاساسەن سېلىنما مۇددىتى ۋە ھەر ئايلىق سېلىنما سوممىسىنى بېكىتسە بولىدۇ.
</S>
<S ID=43064>
جۇغلىما ئالتۇنغا مەبلەغ سېلىشنىڭ مۇددىتى قانچە ئۇزاق بولسا ئاز – ئازدىن كۆپ مەبلەغ جۇغلىغىلى ھەم ئالتۇن باھاسىنىڭ قىسقا ۋاقىت ئىچىدىكى تەۋرىنىش خەتىرىدىن ئۈنۈملۈك ساقلىنىپ، باھا پەرقىدىن پايدا ئالغىلى بولىدۇ.
</S>
<S ID=43065>
   ئالتۇنغا مەبلەغ سېلىشتا تۆۋەندىكى نۇقتىلارغا دىققەت قىلىش كېرەك:
</S>
<S ID=43066>
   بىرىنچى، ئالتۇنغا مەبلەغ سېلىشنىڭ ئائىلە روزغارچىلىق قۇرۇلمىسىدىكى نىسبىتىنى %20 ئىچىدە تىزگىنلەش بىر قەدەر مۇۋاپىق.
</S>
<S ID=43067>
ئىككىنچى، ئالتۇن باھاسىغا تەسىر كۆرسىتىدىغان دۇنياۋى سىياسىي داۋالغۇش، مەركىزىي بانكىلارنىڭ پۇل سىياسىتى، ئامېرىكا دوللىرىنىڭ پېرېۋوت نىسبىتى، نېفىت باھاسى، ئالتۇن بازىرىدىكى تەمىنلەش بىلەن ئېھتىياج، پاي چېكى بازىرى، پۇل مۇئامىلە كىرىزىسى ۋە پۇل پاخاللىقى قاتارلىق ئامىللارنىڭ ئۆزگىرىشىگە دىققەت قىلىپ، ئىدراكىي ھۆكۈم چىقىرىشقا ماھىر بولۇش كېرەك.
</S>
<S ID=43068>
ئۈچىنچى، ئالتۇنغا مەبلەغ سېلىشتا قانۇنلۇق مەبلەغ سېلىش ۋاسىتىلىرىنى تاللاش، ناتونۇش تېلېفون، ئالاقە تورى قاتارلىق ۋاسىتىلەر ۋە قاراڭغۇ بازار ئەتكەسچىلىرىگە ئالدىنىپ كەتمەسلىك كېرەك.
</S>
<S ID=43069>
تۆتىنچى، ئالتۇن ئوتتۇرا، ئۇزاق مۇددەتلىك مەبلەغ سېلىش قورالى بولۇپ، مەبلەغ سالغۇچىلاردا يېتەرلىك ماددىي ئاساس ۋە پىسخىك تەييارلىق بولۇشى؛ خەۋپ – خەتەرگە بەرداشلىق بېرىش ئىقتىدارى ۋە مەبلەغ سېلىش قابىلىيىتىگە ئاساسەن مۇۋاپىق مەھسۇلاتنى تاللىشى كېرەك.
</S>
<S ID=43070>
ئالتۇنغا ئۇزاق مۇددەت مەبلەغ سالماقچى بولغانلار نەق ئالتۇنغا مەبلەغ سېلىشى؛ ئوتتۇرا، قىسقا مەزگىللىك مەبلەغ سالىدىغانلار قەغەز ئالتۇنغا مەبلەغ سېلىشى؛ ئادەتتىكى مەبلەغ سالغۇچىلار قەغەز ئالتۇن، زىخچە ئالتۇن ۋە تىللا قاتارلىقلارغا مەبلەغ سېلىشنى ئويلىشىپ كۆرسە بولىدۇ.
</S>
<S ID=43071>
خەۋپ – خەتەرگە بەرداشلىق بېرىش ئىقتىدارى يۇقىرى، سودا ئېڭى كۈچلۈك مەبلەغ سالغۇچىلار نەق ئالتۇن ياكى ئالتۇن قەرەللىك مال سودىسى قاتارلىقلارغا مەبلەغ سېلىشنى ئويلىشىپ كۆرسە بولىدۇ.
</S>
<S ID=43072>
بەشىنچى، مەبلەغنىڭ بىخەتەرلىكىگە دىققەت قىلىشى كېرەك.
</S>
</TEXT>
/BODY
/DOC