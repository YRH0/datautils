<DOC>
<DOCID>TIANSHAN.545011</DOCID>
<HEADER>
<CLASS>شىنجاڭ</CLASS>
<DATE>2016-08-29 16:32:03</DATE>
</HEADER>
<BODY>
<HEADLINE>
<S ID=43909>
‹‹شىنجاڭغا بىر بېرىپ كۆرۈپ باققۇم بار›› ئىران خەلقى‹‹جۇڭگونى ھېس قىلىش››پائالىيىتىدىن قانغۇچە ھۇزۇر ئالدى
</S>
</HEADLINE>
<TEXT>
<S ID=43910>
شىنخۇا ئاگېنتلىقى
</S>
<S ID=43911>
   ئىران پايتەختى تېھراندىكى شاھىد بېھىشتى ئۇنىۋېرسىتېتى جۇڭگو تىل – ئەدەبىياتى فاكولتېتىنىڭ ئوقۇغۇچىسى يا جىڭ (خەنزۇچە ئىسىم قويغان ئىرانلىق ئوقۇغۇچى – ت): ‹‹كۆرگەزمە ۋە ئويۇن بەك ئېسىل ئىكەن، ئېچىلىش مۇراسىمى ئۆتكۈزۈلگەن كۈنى كەلگەنىدىم، بۈگۈن پائالىيەت ئاخىرلىشىشتىن ئىلگىرى يەنە بىر كۆرەي دەپ كەلدىم›› دېدى.
</S>
<S ID=43912>
   گوۋۇيۈەن ئاخبارات ئىشخانىسى، شىنجاڭ ئۇيغۇر ئاپتونوم رايونلۇق خەلق ھۆكۈمىتى ۋە جۇڭگونىڭ ئىراندىكى باش ئەلچىخانىسى ئۇيۇشتۇرغان ‹‹2016 – يىللىق جۇڭگونى ھېس قىلىش جۇڭگو غەربىي رايون مەدەنىيىتى ئىران سەپىرى . شىنجاڭ قىسمى›› ئۇنىۋېرسال مەدەنىيەت ئالاقىسى پائالىيىتى ئىران پايتەختى تېھراندا ئۆتكۈزۈلدى، پائالىيەت ۋاقتى بىر ھەپتە بولۇپ، 28 – ئاۋغۇست ئاخىرلىشىدۇ.
</S>
<S ID=43913>
   يا جىڭ: ‹‹ساۋاقداشلىرىم بىلەن جۇڭگو ھۆكۈمىتىنىڭ بۇ يەردە مەدەنىيەت ئالاقىسى پائالىيىتى ئۆتكۈزىدىغانلىقىنى ئاڭلاپ، ئىنتايىن خۇشال بولدۇق، نۇرغۇن ساۋاقدىشىم بىر نەچچە قېتىم كېلىپ كۆردى.
</S>
<S ID=43914>
شىنجاڭنىڭ كىيىم – كېچەكلىرى ۋە چالغۇلىرى بىزنىڭكىگە ناھايىتى ئوخشايدىكەن، بۇلارنى كۆرۈپ ئىنتايىن يېقىملىق ھېس قىلدىم›› دېدى.
</S>
<S ID=43915>
   بۇ قېتىمقى ‹‹جۇڭگونى ھېس قىلىش›› پائالىيىتىدە شىنجاڭ ئاساسىي تېما قىلىنغان بولۇپ، مەدەنىيەت مۇنبىرى، ناخشا – ئۇسسۇل كونسېرتى، فوتو سۈرەت كۆرگەزمىسى، چالغۇ ۋە كىيىم – كېچەك كۆرگەزمىسى قاتارلىق كۆپ خىل پائالىيەت ئورۇنلاشتۇرۇلۇپ، ئىران خەلقىنىڭ قىزغىن ئالقىشىغا ئېرىشتى.
</S>
<S ID=43916>
نەق مەيدان خىزمەتچىلىرىنىڭ تونۇشتۇرۇشىچە، قىسقىغىنە بىر نەچچە كۈندە ئېكسكۇرسىيە قىلغۇچىلار 3000 ئادەم(قېتىم)دىن ئېشىپ كەتكەن.
</S>
<S ID=43917>
   يا جىڭنىڭ ساۋاقدىشى فاردائىن: ‹‹دەرسلىكلەردىن جۇڭگونىڭ كۆپ خىل مەدەنىيەتلىك دۆلەت ئىكەنلىكىنى بىلگەنىدۇق، بۇ قېتىمقى پائالىيەت ئارقىلىق تېخىمۇ چوڭقۇر تونۇشقا ئىگە بولدۇق، شىنجاڭغا بېرىپ كۆرۈپ بېقىش ئارزۇيۇم تېخىمۇ كۈچەيدى›› دېدى.
</S>
<S ID=43918>
   شىنجاڭ يىپەك يولىدىكى مۇھىم تۈگۈنگە جايلاشقان، ئىران يىپەك يولىدىكى مۇھىم ئۆتەڭ بولۇپ، ئىككى جاينىڭ مەدەنىيەت ئالاقىسى ئۇزاق تارىخقا ئىگە.
</S>
<S ID=43919>
فاردائىن: ‹‹مىلادى 148 – يىلى ئەتراپىدا ئارساك دۆلىتىنىڭ تەخت ۋارىسى پارتھاماسىرس جۇڭگو لوياڭغا بېرىپ، جۇڭگو تىل – ئەدەبىياتىنى ئۆگەنگەندىن كېيىن، 100دىن كۆپرەك بۇددا نومىنى تەرجىمە قىلغان، ھازىر مەنمۇ جۇڭگو تىل – ئەدەبىياتىنى ئۆگىنىۋاتىمەن، مەن پارتھاماسىرسنى ئۈلگە قىلىپ، ئىككى دۆلەتنىڭ مەدەنىيەت ئالاقىسى ئۈچۈن تۆھپە قوشىمەن›› دېدى.
</S>
<S ID=43920>
   ‹‹ئىران بىلەن جۇڭگو <بىر بەلباغ، بىر يول>نى ئورتاق قۇرۇۋاتىدۇ، ھازىر جۇڭگو تىل – ئەدەبىياتىنى ئۆگىنىۋاتىمەن، كېيىن خىزمەت تاپالىشىمدا گەپ يوق›› دېدى فاردائىن قوشۇمچە قىلىپ.
</S>
<S ID=43921>
   زىيارەت داۋامىدا، بەزى ئىران ئاممىسىنىڭ ئائىلە بويىچە سەپەرۋەرلىككە كېلىپ، چۈشلۈك ئارام ۋاقتىدىمۇ كۆرگەزمە كۆرۈۋاتقانلىقى دىققىتىمىزنى قوزغىدى.
</S>
<S ID=43922>
كۆرگەزمە كۆرۈۋاتقان ئىرانلىق ئوتتۇرا ياشلىق بىر ئايال: ‹‹مەن جۇڭگوغا بەك قىزىقىمەن، شۇڭا بۈگۈن ئېرىم ۋە ئوغلۇم بىلەن بىللە كۆرگەزمە كۆرگىلى كەلدىم.
</S>
<S ID=43923>
كۆرگەزمىنى كۆرۈپ جۇڭگو مەدەنىيىتى ھەقىقەتەن ئۇلۇغ ئىكەن، دېگەن تەسىراتقا كەلدىم، ئىككى دۆلەت مۇناسىۋىتىنىڭ بارغانسېرى ياخشىلىنىۋاتقانلىقىدىن بەكمۇ خۇش بولدۇم›› دېدى.
</S>
<S ID=43924>
   كۆرگەزمە ۋە كونسېرت مەيدانىغا سۆز قالدۇرۇش خاتىرىسى قويۇلغانلىقى، خاتىرىنىڭ ئىران ئاممىسىنىڭ بۇ قېتىمقى پائالىيەتنى مەدھىيەلەپ يازغان سۆزلىرى بىلەن توشۇپ كەتكەنلىكىنى بايقىدۇق، بۇنىڭ ئىچىدە پارىسچە، ئىنگلىزچە يېزىلغان مەدھىيە سۆزلىرىمۇ، ھەتتا بىخۇا تەرتىپى بويىچە رەتلىك يېزىلغان خەنزۇچە خەتلەرمۇ بار ئىدى.
</S>
<S ID=43925>
   بىر ئېكسكۇرسىيەچى مۇنداق يازغان: ‹‹كۆرگەزمە بەك ياخشىكەن، ئەپسۇس ۋاقتى بەك قىسقا بولۇپ قاپتۇ، ئۇزاقراق بولغان بولسا ياخشى بولاتتى››.
</S>
<S ID=43926>
يەنە بەزىلەر مۇنداق تەكلىپ بەرگەن: ‹‹بۇنداق پائالىيەتلەرنىڭ ئىراننىڭ باشقا جايلىرىدىمۇ ئۆتكۈزۈلۈشىنى ئۈمىد قىلىمەن، بۇنداق بولغاندا تېخىمۇ كۆپ ئىرانلىق جۇڭگو بىلەن تونۇشىدۇ، جۇڭخۇا مەدەنىيىتىنى چۈشىنىدۇ››.
</S>
<S ID=43927>
‏
</S>
</TEXT>
/BODY
/DOC