<DOC>
<DOCID>TIANSHAN.525576</DOCID>
<HEADER>
<CLASS>شىنجاڭ</CLASS>
<DATE>2016-05-30 11:15:13</DATE>
</HEADER>
<BODY>
<HEADLINE>
<S ID=29262>
قاراقاشنىڭ كەچلىك بازىرى
</S>
</HEADLINE>
<TEXT>
<S ID=29263>
مۇخبىرلىرىمىز ئابدۇشۈكۈر ئابدۇكېرىم، ئاينۇر ئابلىمىت
</S>
<S ID=29264>
　　 «قاراقاشنىڭ كەچلىك بازىرىنى كۆرمىگىنىڭىز، قاراقاشقا كەلمىگىنىڭىز بىلەن باراۋەر». بۇ، بىز مارت ئېيىدا قاراقاش ناھىيەسىگە زىيارەتكە كەلگەندە ئەڭ كۆپ ئاڭلىغان سۆز بولدى. ئىلگىرى ئۈرۈمچىدە كەچلىك بازارنى كۆپ كۆرگەن بولغاچقا، بۇ ئۇچۇر دەسلەپتە بىزنى ئانچە قىزىقتۇرالمىغانىدى، ئەمما ھەممىلا كىشىنىڭ بۇ بازارنى داڭلاۋېرىشى بىلەن، بىزدە بۇ بازارغا بىر بېرىپ كۆرۈپ بېقىش ئىستىكى قوزغالدى.
</S>
<S ID=29265>
　　بۇ، قاراقاش ناھىيەسىنىڭ پەخىرلىك بازىرى - «بوستان يېمەك - ئىچمەك شەھەرچىسى» ئىدى، بىز «بوستان يېمەك - ئىچمەك شەھەرچىسى»نىڭ مىللىي ئۇسلۇبتا بېزەلگەن دەرۋازىسىدىن كىردۇق. بازارنىڭ قايسىلا تەرىپىگە قارىماڭ قاينام - تاشقىنلىق، بازاردا خۇددى كۈز ئەلۋەكلىكى، يېمەك - ئىچمەك مولچىلىقى، ماگىزىن، دۇكانلار، قاسساپ، ناۋاي، ئاشپەز، كاۋاپچى، باققال ... قولى گۈل قىز - جۇۋانلار قازان بېشىدا ئالدىراش، قازانلاردا شېرىن تەملىك تائاملار... خۇددى چۆچەكلەردىكى سېھىرلىك ئېچىل داستىخاندەك! ئۇلارنىڭ ئالدىغا بارسىڭىز قايسىسىنى يېيىشنى بىلەلمەي تېڭىرقاپ قالىسىز...
</S>
<S ID=29266>
　　بىز بۇ ئاجايىپ مەنزىرىدىن ھۇزۇرلانغاچ ئادەملەر ئارىسىدىن ئاۋايلاپ ئۆتۈپ، ئۆز كاۋاپلىرىنىڭ تۈرىنىڭ كۆپلۈكى، ھەر تۈرىنىڭ تەمىنىڭ ئۆزگىچىلىكى، ئوزۇقلۇق قىممىتىنىڭ يۇقىرىلىقى ۋە باشقا تەرەپلىرىنى ئاغزى - ئاغزىغا تەگمەي ماختاپ، ئۆتكەن - كەچكەنلەرنى كاۋاپ يېيىشكە چاقىرىشىۋاتقان بازاردىكى ئەڭ ئاۋات دۇكان «قەشقەر بارچۇق شور تونۇر ياپما كاۋاپخانىسى»نىڭ ئالدىغا كەلدۇق - دە، تاللاپ تۇرۇپ ئۇلارنىڭ ئەڭ كوزىر كاۋاپلىرىدىن تونۇردا قاقلاپ پىشۇرۇلىدىغان تاۋۇز كاۋىپى بىلەن ئوتۇندا قاقلاپ پىشۇرۇلغان بېلىق كاۋىپىنى بۇيرۇتتۇق، كاۋاپدان تەرەپتىن كەلگەن مەززىلىك پۇراقلار ئىشتىھايىمىزنى غىدىقلاپ تۇراتتى. ئاغزى توختىسا، پۇتى يۈگۈرۈپ ئىشلەۋاتقان گەپدان كاۋاپچى بالىلارنىڭ ھەش - پەش دېگۈچە بىر تەرەپتىن ئىككى تونۇرغا كاۋاپ چاپلاپ، يەنە بىر تەرەپتىن تونۇرنى چۆرىدەپ ئولتۇرغان خېرىدارلارغا چەبدەسلىك بىلەن مۇلازىمەت قىلىۋاتقانلىقىغا زەڭ سېلىپ ئولتۇردۇق. بۇ دۇكاننىڭ خوجايىنى نۇرئەلى مەتتۇرسۇن دۇكىنىدا كۈندە 4000 - 5000 يۈەن كىرىم قىلىدىغانلىقى، خېرىدارنىڭ كۆپلۈكىدىن يەتتە - سەككىزەيلەننىڭ يېتىشەلمەي قېلىۋاتقانلىقىنى سۆزلەپ بەردى.
</S>
<S ID=29267>
　　بازارنىڭ بىر دوقمۇشىغا پەشخۇن، شىرە، تەۋەڭ، سېۋەتلەرگە تىزىلغان، كۈنجۈت، سىيادان ۋە ئۇششاق توغرالغان پىياز سېپىلگەن ئوخشىغان شىرمەننان - توقاچلار تىزىلغان دۇكاندا، يېڭىلا تونۇردىن قومۇرۇلغان ئىسسىق گۆشگىردىنى چېيىغا چىلاپ مەززە قىلىپ يەۋاتقان بىر جۈپ بوۋاي - موماينىڭ يېنىدا ئۇلارغا ھەمداستىخان بولۇپ ئولتۇرۇپ ئۇلار بىلەن ئەھۋاللاشتۇق.
</S>
<S ID=29268>
　　− بالىلىرىمىز دەم ئېلىش بولسىلا بىزنى خوتەن شەھىرىدىن ئالايىتەن مۇشۇ بازاردا مېھمان قىلغىلى ئېلىپ چىقىدۇ، بۇ بازاردا دېمىسىمۇ توخۇ سۈتىدىن باشقا ھەممە نېمە تېپىلىدىكەن، بالىلار رەسىمگە چۈشۈۋاتىدۇ، بىز بازارنىڭ ھۇزۇرىنى سۈرگەچ بالىلىرىمىزنىڭ تاماشاسىدىن زوقلىنىپ ئولتۇرۇپتۇق، بۇ بازار ھەقىقەتەن چوڭنىمۇ، كىچىكنىمۇ جەلپ قىلىۋالغۇدەك بازار بوپتۇ.
</S>
<S ID=29269>
　　جاپاكەش ئاياللارنىڭ چېۋەر قوللىرىدا تەييار قىلىنغان پوشكال - توقاچلار، قوقاستا پىشۇرۇلغان غاز، ئۆردەك، كەپتەر تۇخۇملىرىغا ئېغىز تېگىۋاتقان مېھمانلاردىن ھەنىپە روزىباقى كۆرگەنلىرىگە ئىشەنمەي قېلىۋاتقانلىقى توغرىسىدا توختىلىپ مۇنداق دېدى:
</S>
<S ID=29270>
　　- غۇلجا شەھىرىدىن ساۋاقداشلىرىم بىلەن بىللە خوتەنگە ساياھەتكە كەلگەنىدۇق، بۇ بازارنىڭ داڭقىنى ئاڭلاپ، بۈگۈن ئالايىتەن قاراقاش ناھىيەسىگە چىقتۇق. بۇ بازارنىڭ بېزىلىشىنى، تىجارەتچى بىلەن خېرىدارنىڭ كۆپلۈكىنى دېمەيلا قويايلى، يېمەك - ئىچمەكلىرىنىڭ تۈرى ھەقىقەتەنمۇ كۆپ، ئىنتايىن يېيىشلىك ئىكەن، بەزى تائاملارنى مەن ئىلگىرى كۆرۈپمۇ باقمىغان ئىكەنمەن، يازلىق تەتىلدە ئاتا - ئانامنىمۇ ئېلىپ كېلىپ، بۇ بازارنى ساياھەت قىلدۇرسام بولغۇدەك دەپ ئويلاپ قالدىم.
</S>
<S ID=29271>
　　بېلىق كاۋىپى تىجارىتى قىلىۋاتقان ئابدۇسالام تۇرسۇنتوختى مۇنداق دېدى: بۇ بازار قۇرۇلغاندىن باشلاپ تىجارىتىم ناھايىتى ياخشى بولۇپ كەلدى، ئىلگىرىكى كەچلىك بازار قالايمىقان، تەرتىپسىز ئىدى، ھازىرقى يايما ئورنىدا سۇ، توك، ئەۋرەز يولى ھەممىسى يۈرۈشلەشكەن، تازىلىق قىلىشقىمۇ ناھايىتى قولايلىق، خېرىداردىن غەم قىلمايمىز.
</S>
<S ID=29272>
　　ئىگىلىشىمىزچە، قاراقاش ناھىيەسىدىكى يېمەك - ئىچمەك، ساياھەت، كۆڭۈل ئېچىش بىر گەۋدە قىلىنغان «بوستان يېمەك - ئىچمەك شەھەرچىسى» 2015 - يىل 11 - ئاينىڭ 1 - كۈنى تىجارەت باشلىغاندىن بۇيان، ھەر مىللەت ئاممىنىڭ كۆڭۈلدىكىدەك ساياھەت ۋە ئىستېمال بازىرىغا ئايلانغان. بۇ بازار 300دىن ئارتۇق ئادەمنىڭ ئىگىلىك تىكلەش، ئىشقا ئورۇنلىشىشىغا تۈرتكە بولۇپلا قالماي، قاراقاش ناھىيەسىنىڭ ساياھەتچىلىكىنى تەرەققىي قىلدۇرۇش، ئىقتىسادىي تەرەققىياتنى تېزلىتىشتە ئاكتىپ رول ئوينىغان.
</S>
<S ID=29273>
　　ئومۇمىي كۆلىمى 28 مو كېلىدىغان، شىنجاڭ بويىچە ئەڭ چوڭ بۇ كەچلىك بازاردا 70كە يېقىن تىجارەت ئورنى، 250 مۇقىم تىجارەتچى، 50تىن ئارتۇق يۆتكەلمە تىجارەتچى بار ئىكەن. مىللىي ئۇسلۇبتا كۆركەم، ئازادە بېزەلگەن، مۇھىت تازىلىقى ۋە يېمەك - ئىچمەك بىخەتەرلىكى جەھەتتە قاتتىق ئۆلچەم قويۇلۇپ، ئىستېمالچىلارنى رازى قىلغان بۇ بازار ھازىر قاراقاشلىقلار پەخىرلىنىپ تىلغا ئالىدىغان ساياھەت ئورنى بولۇپ قالغان.
</S>
<S ID=29274>
　　قاراقاش «بوستان يېمەك - ئىچمەك شەھەرچىسى»نىڭ مەسئۇلى تۇرسۇن توختى بۇ كەچلىك بازارنىڭ ئۆزگىچىلىكى ۋە تەرەققىياتى توغرىسىدا توختىلىپ مۇنداق دېدى: قاراقاش «بوستان يېمەك - ئىچمەك شەھەرچىسى» پەقەت كەچلىك يېمەك - ئىچمەك بازىرىلا بولۇپ قالماستىن، قاراقاش ناھىيەسىنى سىرتقا تونۇتۇش ۋە ئىلغار مەدەنىيەتنى ئالماشتۇرۇشتىكى مۇھىم سورۇن، نۇرغۇن ئىشسىزنى ئىشقا ئورۇنلاشتۇرۇشتا كۆۋرۈكلۈك رول ئوينىغان ئورۇنغا ئايلاندى.
</S>
<S ID=29275>
　　كەچلىك بازىرىمىزنىڭ ھەم خېرىدارنى، ھەم تىجارەتچىنى جەلپ قىلىشىدا بازارنىڭ ئومۇمىي قۇرۇلمىسىنىڭ مىللىي ئۇسلۇبتا كۆركەم ياسالغانلىقى، يېمەك - ئىچمەك تۈرلىرىنىڭ كۆپلۈكى، كۆڭۈل ئېچىش ئەسلىھەلىرىنىڭ تولۇقلۇقىدىن باشقا، تىجارەت ئورۇنلىرىنى لايىھەلەشتە تىجارەتچىلەرنىڭ تىجارەت خاراكتېرىنى تەتقىق قىلىش ئارقىلىق، ئۇلارنىڭ دوقمۇشتا تىجارەت قىلىشقا ئامراقلىقىنى كۆزدە تۇتۇپ، تۆت تىجارەتچىنى بىر گۇرۇپپا قىلىپ، تۆت تەرەپتىن تۆت دوقمۇش چىقىرىپ، تۆتىلا تەرەپتىن خېرىدار ئۆتەلەيدىغان قىلىپ لايىھەلىدۇق. بازىرىمىزنىڭ ئەتراپىغا مەدەنىيەت - تەنتەربىيە تۈرىدىن كۇتۇپخانا، چېنىقىش ئورنى، ئويۇنچۇقخانا، مەرىكە زالى ۋە تاللا بازىرى، ئاپتوموبىل توختىتىش ئورنى قاتارلىق ئەسلىھەلەرنى سېلىپ، كەلگۈسىدە دېھقانلارنىڭ شەھەر مۇھىتىدىن بەھرىمەن بولۇشىغا سۇنماقچىمىز.
</S>
</TEXT>
/BODY
/DOC