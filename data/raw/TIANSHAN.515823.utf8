<DOC>
<DOCID>TIANSHAN.515823</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-04-10 13:40:05</DATE>
</HEADER>
<BODY>
<HEADLINE>
<S ID=24398>
مۇتەخەسسىسلەر ئىجتىمائىي سۇغۇرتا ھەققى نىسبىتىنى تۆۋەنلەشتىكى ئۈچ چوڭ مەركىزى نۇقتا ھەققىدە ئىزاھات بەردى
</S>
</HEADLINE>
<TEXT>
<S ID=24399>
   بەش خىل ئىجتىمائىي سۇغۇرتىدىن قايسى سۇغۇرتا ھەققى نىسبىتى تۆۋەنلىتىلىدۇ؟
</S>
<S ID=24400>
   ھازىر ئېلىمىزدە ئومۇميۈزلۈك يولغا قويۇلۇۋاتقان بەش خىل ئىجتىمائىي سۇغۇرتا ھەققى كۈتۈنۈش سۇغۇرتىسى، داۋالىنىش سۇغۇرتىسى، ئىشتا يارىلىنىش سۇغۇرتىسى، ئىشسىزلىق سۇغۇرتىسى، تۇغۇت سۇغۇرتىسى قاتارلىق بەش تۈرنى ئۆز ئىچىگە ئالىدۇ.
</S>
<S ID=24401>
  مۇخبىرنىڭ ئىگىلىشىچە، يېقىندا شاڭخەي، گۇاڭدۇڭ، تيەنجىن، گەنسۇ، جياڭشى، بېيجىڭ قاتارلىق 12 ئۆلكە، شەھەردە ئىجتىمائىي سۇغۇرتا ھەققى نىسبىتى تۆۋەنلىتىلگەن بولۇپ، ئاساسلىقى ئىشتا يارىلىنىش سۇغۇرتىسى، ئىشسىزلىق سۇغۇرتىسى، تۇغۇت سۇغۇرتىسىغا مەركەزلەشكەن.
</S>
<S ID=24402>
  مۇتەخەسسىسلەرنىڭ كۆرسىتىشىچە، بۇ قېتىمقى ئىجتىمائىي سۇغۇرتا ھەققى نىسبىتىنىڭ ئىشتا يارىلىنىش سۇغۇرتىسى، ئىشسىزلىق سۇغۇرتىسى، تۇغۇت سۇغۇرتىسىغا مەركەزلەشتۈرۈلۈشىدىكى سەۋەبنىڭ بىرى، بۇلتۇر گوۋۇيۈەن دائىمىي ئىشلار يىغىنىدا مۇشۇ ئۈچ تۈرلۈك سۇغۇرتا ھەققى نىسبىتىنى تۆۋەنلىتىش ئېنىق تەلەپ قىلىنغانلىقى؛ يەنە بىرى ئىشتا يارىلىنىش سۇغۇرتىسى، ئىشسىزلىق سۇغۇرتىسى، تۇغۇت سۇغۇرتىسى قاتارلىق سۇغۇرتا فوندىنىڭ ھەر قايسى ئۆلكىلەردىكى كىرىم قىلىنىش ئەھۋالى ئومۇميۈزلۈك ھالدا چىقىم قىلىنىش ئەھۋالىدىن يۇقىرى بولغانلىقى، ئېشىندىنىڭ كۆپەيگەنلىكىدىن بولغان ئىكەن، شۇڭا، ھەق نىسبىتىنى مۇۋاپىق تۆۋەنلىتىش فوند پۇلىنىڭ نورمال ئايلىنىشىغا تەسىر كۆرسەتمەيدىكەن.
</S>
<S ID=24403>
  ئىجتىمائىي سۇغۇرتا ھەققى نىسبىتىنى تۆۋەنلىتىش تەمىناتنىمۇ تۆۋەنلىتىۋېتەمدۇ؟
</S>
<S ID=24404>
  شاڭخەي شەھىرىنىڭ ئالاقىدار مەسئۇلىنىڭ ئىزاھات بېرىشىچە، ئىشچى – خىزمەتچىلەرنىڭ ئاساسىي كۈتۈنۈش سۇغۇرتىسى، داۋالىنىش سۇغۇرتىسى، ئىشسىزلىق سۇغۇرتىسى ھەققى نىسبىتىنىڭ تۆۋەنلىتىلىشى سۇغۇرتىغا قاتناشقان خادىملارنىڭ ئومۇمىي تەمىنات سەۋىيەسىگە تەسىر يەتكۈزمەيدىكەن، ئالاقىدار كاپالەت تەمىنات سەۋىيەسى دۆلەتنىڭ ئورۇنلاشتۇرمىسى ۋە شۇ جاينىڭ ئىقتىسادىي، ئىجتىمائىي تەرەققىيات ئەھۋالىغا قاراپ مۇۋاپىق ئۆستۈرۈلىدىكەن.
</S>
<S ID=24405>
  مۇخبىرنىڭ ئىگىلىشىچە، بۇ قېتىم بىر قىسىم جايلاردا تەڭشەلگەن سۇغۇرتا ھەققى نىسبىتى كارخانىلارنىڭ ھەق تاپشۇرۇش قىسمىغىلا چېتىلىدىكەن، شەخسلەرنىڭ ھەق تاپشۇرۇش نىسبىتى تەڭشەلمەيدىكەن، شۇڭا، ئۇ شەخسلەر ھېساباتىدىكى كۈتۈنۈش پۇلى كىرىمىگە تەسىر يەتكۈزمەيدىكەن.
</S>
<S ID=24406>
  ئىجتىمائىي سۇغۇرتا ھەققى نىسبىتى كېيىنكى قەدەمدە قانداق تۆۋەنلىتىلىدۇ؟
</S>
<S ID=24407>
ئىجتىمائىي كاپالەت تارماقلىرى خىزمەتچى خادىملىرىنىڭ چۈشەندۈرۈشىچە، كۆپلىگەن رايونلاردىكى ئىشچى – خىزمەتچىلەرنىڭ كۈتۈنۈش سۇغۇرتىسى، داۋالىنىش سۇغۇرتىسىدىن ئىبارەت ئىككى تۈردىكى سۇغۇرتا فوندى ئەھۋالىدا داۋاملىق چىقىم كىرىمدىن ئارتۇق بولۇپ كەلگەن، شۇڭا، مۇشۇ ئىككى تۈردىكى سۇغۇرتا ھەققىنىڭ تاپشۇرۇلۇش نىسبىتىنى تۆۋەنلىتىش قىيىنغا توختايدىكەن، بۇنى مەملىكەت بويىچە بىر تۇتاش ماسلاشتۇرۇپ تەڭشەشكە توغرا كېلىدىكەن.
</S>
<S ID=24408>
  مۇتەخەسسىسلەرنىڭ ئېيتىشىچە، تۇغۇت سۇغۇرتىسى بىلەن داۋالىنىش سۇغۇرتىسىنى بىرلەشتۈرۈۋېتىش بۇنىڭدىن كېيىن ‹‹بەش سۇغۇرتا، بىر فوند›› ‹‹تۆت سۇغۇرتا، بىر فوند›› غا قىسقىرايدىغانلىقىدىن دېرەك بېرىدىكەن، بۇ داۋالىنىش سۇغۇرتىسى ھەققى نىسبىتىنى تۆۋەنلىتىشكە شارائىت ھازىرلاپ بېرىدىكەن.
</S>
</TEXT>
/BODY
/DOC