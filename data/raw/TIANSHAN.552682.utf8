<DOC>
<DOCID>TIANSHAN.552682</DOCID>
<HEADER>
<CLASS>شىنجاڭ</CLASS>
<DATE>2016-09-25 11:44:13</DATE>
</HEADER>
<BODY>
<HEADLINE>
<S ID=50387>
قەشقەر ۋەكىللەر ئۆمىكى رايون ئەۋزەللىكىنى جارى قىلدۇرۇپ «ھەمشېرىكلىرى»نى كۆپەيتتى
</S>
</HEADLINE>
<TEXT>
<S ID=50388>
   مۇيەسسەر ئاباھامىت خەۋەر قىلىدۇ: 5-نۆۋەتلىك جۇڭگو−ئاسىيا-ياۋروپا كۆرگەزمىسىگە بۇ يىل قەشقەر ۋەكىللەر ئۆمىكى 14 كارخانا، 43 نەپەر كارخانا ۋەكىلىنى قاتنىشىشقا تەشكىللەپ، جەمئىي 17 كۆرگەزمە ئورنى تەسىس قىلغان بولۇپ، «ئۈچ بىر گەۋدىلەشكەن» قىياپىتى بىلەن ئۆزگىچە ئەۋزەللىكىدىن ئۈنۈملۈك پايدىلىنىپ، بۇ قېتىمقى كۆرگەزمىدە يېڭىچە مەھسۇلاتلىرىنى كۆرگەزمە قىلىپ، خەلقئارا «سەھنە»دىن كېڭىيىپ، مەملىكەت ئىچى-سىرتىدا «ھەمشېرىك»لىرىنى كۆپەيتىپ «ئەمەلىي نەپ»كە ئېرىشتى.
</S>
<S ID=50389>
   مارالبېشى ناھىيەسىدىن كەلگەن «ناسىر كاۋاپلىرى» مەسئۇلىيەت چەكلىك شىركىتىنىڭ مەسئۇلى مۇھەممەد ئىلى 3-نۆۋەتلىك جۇڭگو_ئاسىيا-ياۋروپا كۆرگەزمىسىگە قاتنىشىش ئارقىلىق نۇرغۇن دوستلار بىلەن تونۇشۇپ، 20 نەچچە شىركەت بىلەن توختام ئىمزالاپ، مارالبېشى بارچۇق كاۋاپلىرىنى بېيجىڭ، شاڭخەي، ۋۇخەن قاتارلىق چوڭ شەھەرلەرگە سېتىپ چىقارغان ئىدى، ئۇلارنىڭ بۇ قېتىملىق كۆرگەزمىدە ئۆتكەنكى تەجرىبىلەرنى يەكۈنلەپ، تەشۋىق ۋەرەقلىرىنى ناھايىتى ياخشى تەييارلاپ، مەھسۇلات سۈپىتىنى تېخىمۇ ياخشىلاپ، ئورالما قاپلىرىنى تېخىمۇ كۆركەم، كۆتۈرۈشكە قولايلىق قىلىپ ئېلىپ كەلگەچكە، بۇ قېتىمقى كۆرگەزمىدە ئىچكىرى ئۆلكىلەردىن كەلگەن تېخىمۇ كۆپ شىركەت، تاللا بازارلىرى ھەم ئاشپۇزۇللار ئۇنىڭ بىلەن سودا توختامى تۈزدى.
</S>
<S ID=50390>
   يوپۇغا ناھىيەسىنىڭ «جۇڭگو ئىشەك ماكانى» دەيدىغان داڭقى بار.
</S>
<S ID=50391>
ئىشەك_ئۇزاق يىللاردىن بۇيان ئىزچىل يېزا ئىگىلىكىدە تايانچ كۈچ، كىشىلەرنىڭ مۇھىم قاتناش قۇرالى بولۇپ، دېھقانلارنىڭ مۇھىم ھەمراھى ئىدى.
</S>
<S ID=50392>
جەمئىيەتنىڭ تەرەققىي قىلىشى بىلەن زامانىۋى قاتناش قوراللىرى ئىشەكنىڭ ئورنىنى ئىگىلەپ، ئىشەكنىڭ دېھقانلارغا ئېلىپ كېلىدىغان ئىقتىسادى قىممىتى تۆۋەنلەپ كەتتى.
</S>
<S ID=50393>
ئىشەك سۈتىنىڭ كۆپ كېسەللەرگە داۋالىقى بايقالغاندىن كېيىن، يوپۇغا ئىشەكلىرى قايتىدىن ئەتىۋارلىنىپ، يوپۇغا ناھىيەسىگە مەخسۇس ئىشەك سۈتى پاراشۇكى ئىشلەيدىغان زاۋۇت قۇرۇلۇپ، ئىشەك بېقىۋاتقان دېھقانلارنىڭ قوللىرى قايتىدىن پۇل كۆردى.
</S>
<S ID=50394>
ئىشەك سۈتى پەقەت راك كېسىلى ھەم ئۆپكە، زىققا كېسىلىنىڭ ياخشى دورىسى بولۇپلا قالماي، يەنە ئىشەك سۈتىنىڭ زىغىر كىسلاتاسى مول بولۇش ئارتۇقچىلىقى بىلەن، تېرىنىڭ فىزىئولوگىيەلىك ئىقتىدارىنى ئاشۇرۇش، تېرىنىڭ ماددا ئالمىشىشىنى ئىلگىرى سۈرۈش رولى بار ئىكەن، تېرىنىڭ ئېلاستىكلىقىنى ئاشۇرۇپ، تېرىنى پارقىراق قىلىدىكەن.
</S>
<S ID=50395>
بۇ ئالاھىدىلىكىدىن خەۋەر تاپقان ناھىيە رەھبەرلىرى مەخسۇس يۈز سوپۇنى ياساش ئۈچۈن خېرىدار چاقىرىپ، ناھىيەدە كىچىك بىر سوپۇن زاۋۇتى قۇردى.
</S>
<S ID=50396>
كۆرگەزمىگە «ساپ ئىشەك سۈتى سوپۇنى»، «ئەتىرگۈل مېيى»، «ئۈستىقۇددۇس مىيى»، «ھەسەل ئىشەك سۈتى سوپۇنى»... قاتارلىق بەش خىل مەھسۇلاتنى قاتناشتۇردى.
</S>
<S ID=50397>
كۆرگەزمىدە ھەممىدىن بەك تەخەينىڭ باش سۈرىتى بەلگە نامى قىلىپ چۈشۈرۈلگەن، ئارقا تەرىپىگە ئاددىي چۈشەندۈرۈشى يېزىلغان «ئىشەك سۈتى سوپۇنى»نىڭ بازىرى چىقىپ، يوپۇغا ناھىيەسىنىڭ كۆرگەزمە زالىدا سوپۇن سېتىۋالغىلى ھەم ئۇلار بىلەن كېڭىشىپ، بىرلىشىپ يۇيۇش بۇيۇملىرى ھەم گىرىم بۇيۇملىرى ئىشلەش ئويى بار گىرىم سودىگەرلىرىنىڭ ئايىغى ئۈزۈلمىدى.
</S>
<S ID=50398>
مەخسۇس خادىم ھەمكارلىشىش ئويى بارلارنى ئالدى بىلەن يوپۇغا ناھىيەسىگە بېرىپ كۆرۈپ بېقىشنى، سۈتنى ئىچكىرى ئۆلكىلەرگە يۆتكەش قولايسىز بولغاچقا زاۋۇتنى ئۆز جايىدا قۇرۇش لازىملىقىنى ئوتتۇرغا قويدى.
</S>
<S ID=50399>
    قاغىلىق جېجىيا يىمەك-ئىچمەك چەكلىك مەسئۇلىيەت شىركىتى بۇ قېتىمقى يەرمەنكىگە قاتنىشىشى تېخىمۇ ئەھمىيەتلىك بولدى.
</S>
<S ID=50400>
بۇ شىركەت 2014-يىلىدىكى ئاسىيا-ياۋروپا كۆرگەزمىسى ئارقىلىق قەشقەرگە رېشتىسى باغلىنىپ، قاغىلىقنىڭ ياڭىقىغا كۆزى چۈشۈپ قاغىلققا ماكانلاشقانىدى.
</S>
<S ID=50401>
ئۇلار ئۆسۈملۈك ئاقسىلى ئۈستىدە ئىزدىنىپ، ئىككى يىل تەتقىق قىلىش ئارقىلىق يۈرۈشلۈك ئاقسىل ئىچىملىكى بازارغا سېلىنىپ، قەشقەر، غۇلجا، چۆچەك قاتارلىق جايلاردا مەلۇم دەرىجىدە بازار تاپتى.
</S>
<S ID=50402>
بۇ قېتىم تېخىمۇ كۆپ ھەمكارلاشقۇچى تېپىش، بازار ئېچىشقا كۆز تىكىپ كۆرگەزمىگە قاتنىشىپ، ئويلىغىنىدىنمۇ كۆپرەك نەپكە ئېرىشتى.
</S>
<S ID=50403>
شىنجاڭنىڭ جاي-جايلىرىدىن ۋاكالەتچىلەرنى تاپتى ھەم ناھايىتى تېزلا بېيجىڭ قاتارلىق يەرلەردىكى ئالىي ئورۇنلار بىلەن توختاملىشىپ، مەھسۇلاتىنىڭ ساغلاملىقنى قوغدايدىغان ئېسىل مەھسۇلاتلىقىنى ئاشكارىلىدى.
</S>
<S ID=50404>
   قەشقەر «گۆھەر زېمىن» چەكلىك مەسئۇلىيەت شىركىتى _ قەشقەرنىڭ يەرلىك مىللىي كارخانىسى بولۇپ، ئۇلار شىنجاڭدىكى كارخانىلار ئىچىدە ئەڭ بۇرۇن ئىچىملىك ئىشلەپ چىقىرىشقا قەدەم قويغان كارخانا.
</S>
<S ID=50405>
قەشقەردە ئۇلار ئۆزلىرىنىڭ ئەڭ كاتتا مېۋىسى ئانارنى سىقىپ ئانار شەربىتى قىلىش ئارقىلىق دۇكىنىنى زاۋۇتقا ئايلاندۇرغان. ئارىلىقتا بۇ شىركەت ئۆي مۈلۈك سودىسى بىلەن شۇغۇللىنىپ، 2015-يىلى يەنە شەربەت ئىشلەپچىقىرىشقا كىرىشىپ كەتتى.
</S>
<S ID=50406>
بۇ قېتىم ئۇلار ساپ چىلان سۈيىنى ئېلىپ كەلگەن بولۇپ، تەمىنى تېتىپ باققان ھەر بىر كۆرگەزمە ئەھلىگە بۇ شەربەت ياراپ كەتتى.
</S>
<S ID=50407>
چىڭدۇلۇق بىر سودىگەر تېتىغاندىن كېيىن ئاغزى-ئاغزىغا تەگمەي ماختاپ كەتتى ھەم شۇ زامان بىر تۈركۈم مەھسۇلاتلارنى زاكاز قىلدى.
</S>
<S ID=50408>
چىڭدۇدا سېتىلىشى ياخشى بولسا يەنىمۇ ئىلگىرلىگەن ھالدا «گۆھەر زېمىن» بىلەن ھەمكارلاشماقچى بولدى.
</S>
<S ID=50409>
   تاشقورغان ناھىيەسى «پامىر» مۇز داۋان مېنىرال سۈيى بۇرۇن رىۋايەت سۈپىتىدە مەۋجۇت بولغان بولسا، 2005-يىلى شىركەت قۇرۇلغاندىن بۇيان، ئىشلەپچىقىرىلغان مېنىرال سۈيىنىڭ ھەممىسى يۇقىرى سۈپەتلىك مەھسۇلات بولۇپ، ئالىي سورۇنلار، ئالىي مېھمانساراي ھەم چەت ئەللەرگە ئېكىسپورت قىلىشقىلا ئىشلىتىلەتتى، ئادەتتىكى پۇقرالار ئىچەلمەيتتى.
</S>
<S ID=50410>
ئۆتكەن يىلىدىن باشلاپ، «پامىر» مېنىرال سۈيى ئادەتتىكى پۇقرالارغا يۈزلىنىپ، ھازىر ئاممىمۇ بۇ ياخشى مەھسۇلاتنى ئىچەلەيدىغان بولدى.
</S>
<S ID=50411>
بۇ قېتىمقى كۆرگەزمىدە شىركەت «پامىر» مېنىرال سۈيىنىڭ پۇقرالارنىڭمۇ قوبۇل قىلالايدىغان باھادا ئىكەنلىكىنى بىلدۈردى ھەم بىر نەچچە ھەمكارلاشقۇچىلار بىلەن دوستلۇق ئورناتتى.
</S>
<S ID=50412>
يەنە بىر خۇنەنلىك سودىگەر ئۇلار بىلەن بىرلىشىپ، پامىر مېنىرال سۈيىگە خۇنەننىڭ چېيىنى قېتىپ يېڭى مەھسۇلات ئىشلەش ئويىنى ئوتتۇرغا قويدى.
</S>
<S ID=50413>
   بۇ قېتىمقى جۇڭگو_ئاسىيا-ياۋروپا كۆرگەزمىسى_قەشقەرنىڭ يەرلىك مەھسۇلاتلىرىنى چىرايلىق ئوراپ، قەشقەرنىڭ ماركىسىنى مەملىكەتكە، دۇنياغا يۈزلەندۈردى.
</S>
</TEXT>
/BODY
/DOC