<DOC>
<DOCID>TIANSHAN.570832</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-12-09 12:04:48</DATE>
</HEADER>
<BODY>
<HEADLINE>
<S ID=64039>
قەشقەر شەھىرى كەنت كادىرى ۋە ‹‹تۆت پېشقەدەم››لەرگە تۇرمۇش تولۇقلىما پۇلى بەردى
</S>
</HEADLINE>
<TEXT>
<S ID=64040>
   ئەنۋەرجان مەتنىياز خەۋەر قىلىدۇ: يېقىندا ئاپتونوم رايونلۇق پارتكوم، خەلق ھۆكۈمىتى 7 – ئاينىڭ 1 – كۈنىدىن باشلاپ كەنت كادىرلىرىنىڭ ئاساسىي مائاشى ۋە ‹‹تۆت پېشقەدەم››لەرنىڭ تۇرمۇش تولۇقلىمىسى ئۆلچىمىنى ئۆستۈرۈشنى قارار قىلىپ، كەنت كادىرلىرى ۋە ‹‹تۆت پېشقەدەم››لەرنىڭ ئاممىغا مۇلازىمەت قىلىش، مىللەتلەر ئىتتىپاقلىقىنى ئىلگىرى سۈرۈش ۋە ئىجتىمائىي مۇقىملىقنى قوغداشتىكى رولىنى جارى قىلدۇرۇشىغا تۈرتكە بولدى.
</S>
<S ID=64041>
بۇ مەركەزنىڭ شىنجاڭ خىزمىتى سۆھبەت يىغىنى چاقىرىلغاندىن بۇيان، ئاپتونوم رايونىمىزنىڭ كەنت كادىرلىرى ۋە ‹‹تۆت پېشقەدەم››لەرنىڭ مائاشى ۋە تۇرمۇش تولۇقلىمىسى پۇلىنى 2 – قېتىم ئۆستۈرۈشى ھېسابلىنىدۇ.
</S>
<S ID=64042>
    مەن 11 – ئاينىڭ 28 – كۈنى قەشقەر شەھەرلىك دۆلەت زېمىن بايلىقى ئىدارىسىنىڭ ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمەت ئەترىتى چۈشكەن قەشقەر شەھىرىنىڭ شامالباغ بازىرى قۇرۇقتېرەك كەنتىدە زىيارەتتە بولدۇم ھەم خىزمەت ئەترىتىدىكىلەرنىڭ ئاممىغا ئاپتونوم رايوننىڭ كەنت كادىرلىرى ۋە ‹‹تۆت پېشقەدەم››لەرنىڭ مائاشى ۋە تۇرمۇش تولۇقلىمىسىنى ئۆستۈرۈش سىياسىتىنى يۈزمۇ يۈز تەشۋىق قىلىۋاتقانلىقىنى كۆردۈم.
</S>
<S ID=64043>
بۇ يىل 70 ياشقا كىرگەن تەۋەككۈل روزى كەنتتىكى ھۆرمەتكە سازاۋەر كىشىلەرنىڭ بىرى بولۇپ، ئۇ 1971 – يىلى پارتىيەگە كىرىپ، كەنت كومىتېتىنىڭ مۇدىرلىق ۋەزىپىسىنى ئۇدا 21 يىل ئۆتىگەن ئىكەن.
</S>
<S ID=64044>
بۇ قېتىم ئۇنىڭ ئايلىق تۇرمۇش تولۇقلىما پۇلى ئىلگىرىكى 360 يۈەندىن 480 يۈەنگە ئۆستۈرۈلۈپتۇ.
</S>
<S ID=64045>
كەنتتە خىزمەت قىلىۋاتقىلى 18 يىل بولغان كەنت پارتىيە ياچېيكىسىنىڭ مۇئاۋىن شۇجىسى مەخسۇدەم مەمتىمىن بۇ قېتىم 150 يۈەن تولۇقلىما پۇلى ئالالايدىغان بوپتۇ.
</S>
<S ID=64046>
ئۇ ماڭا ئۆزىنىڭ ئاساسىي قاتلام كادىرى بولۇش سۈپىتى بىلەن بۇ قېتىم دۆلەتنىڭ ياخشى سىياسىتىدىن نەپكە ئېرىشكەنلىكىنى ئالاھىدە تىلغا ئالدى.
</S>
<S ID=64047>
ئۇ مۇنداق دېدى: مەن شۇنىڭغا ئىشەندىمكى، پارتىيە، ھۆكۈمەت پېشقەدەم كادىرلارنىڭ تۆھپىسى ۋە ئەجرىنى ئۇنتۇپ قالمايدىكەن.
</S>
<S ID=64048>
مەن ئاساسىي قاتلامدىكى پارتىيە ئەزاسى بولۇش سۈپىتىم بىلەن ئاممىغا پارتىيەنىڭ ياخشى سىياسەتلىرىنى تەشۋىق قىلىپ، قەشقەرنىڭ ئىجتىمائىي مۇقىملىقى ۋە ئەبەدىي ئەمىنلىكى ئۈچۈن تېگىشلىك تۆھپە قوشىمەن.
</S>
<S ID=64049>
    ئۇقۇشىمچە، قەشقەر شەھىرى 7 – ئايدىن 11 – ئاينىڭ ئوتتۇرىغىچە 1183 كەنت كادىرى ۋە يېزىلاردىكى 1764 ‹‹تۆت پېشقەدەم››گە 2 مىليون 430 مىڭ يۈەن تولۇقلىما پۇلى تارقىتىپ بەرگەن.
</S>
<S ID=64050>
‏    
</S>
</TEXT>
/BODY
/DOC