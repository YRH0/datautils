<DOC>
<DOCID>TIANSHAN.574727</DOCID>
<HEADER>
<CLASS>شىنجاڭ</CLASS>
<DATE>2016-12-26 15:43:43</DATE>
</HEADER>
<BODY>
<HEADLINE>
<S ID=67807>
يېزىلاردىكى ئارتۇق ئەمگەكچىلەرنى ئىشقا ئورۇنلاشتۇرۇش ئۇلارنىڭ كىرىمىنى ئاشۇرۇشنىڭ مۇقەررەر يولى
</S>
</HEADLINE>
<TEXT>
<S ID=67808>
ئابلىمىت ئابلىز
</S>
<S ID=67809>
  ئاپتونوم رايونلۇق پارتكوم، ھۆكۈمەتنىڭ يۈكسەك ئەھمىيەت بېرىشى، مۇناسىۋەتلىك تارماقلارنىڭ ئورتاق كۈچ چىقىرىشى بىلەن يېقىنقى يىللاردىن بۇيان ئاپتونوم رايونىمىزنىڭ يېزىلىرىدىكى ئارتۇق ئەمگەكچىلەرنى ئىشقا ئورۇنلاشتۇرۇش خىزمىتىدە بەلگىلىك نەتىجىلەر قولغا كەلدى.
</S>
<S ID=67810>
ئادەم كۈچى بايلىقى ۋە ئىجتىمائىي كاپالەت مىنىستىرلىقى قاتارلىق ئۈچ مىنىستىرلىق ۋە كومىتېت يېقىندا ‹‹ئىشقا ئورۇنلاشتۇرۇش ئارقىلىق نامراتلارنى يۆلەش خىزمىتىنى ھەقىقىي ياخشى ئىشلەش توغرىسىدىكى يېتەكچى پىكىر››نى ئېلان قىلىپ، جايلاردىن كۆپ خىل تەدبىر قوللىنىپ، نامرات ئەمگەكچىلەرنىڭ ئىشقا ئورۇنلىشىپ كىرىمىنى كۆپەيتىشىنى ئىلگىرى سۈرۈش، ئەمگەك مۇلازىمەت ھەمكارلىقى، ماھارەت بىلەن تەربىيەلەشنى كۈچەيتىپ، ئۆز جايىدا، يېقىن ئەتراپتا ئىشقا ئورۇنلىشىش، مۇقىم ئىشقا ئورۇنلىشىشنى ئىلگىرى سۈرۈشنى تەلەپ قىلدى.
</S>
<S ID=67811>
دېمەك، يېزىلاردىكى ئارتۇق ئەمگەكچىلەرنى ئىشقا ئورۇنلاشتۇرۇپ، كىرىمىنى ئاشۇرۇش ئاپتونوم رايونىمىزنىڭ نۆۋەتتىكى ئىشقا ئورۇنلاشتۇرۇش خىزمىتىدىكى مۇھىم نۇقتىغا ئايلاندى.
</S>
<S ID=67812>
    يېزىلاردىكى ئارتۇق ئەمگەكچىلىرىنى يۆتكەپ ئىشقا ئورۇنلاشتۇرۇش خىزمىتى ئەمگەكچىلەرنىڭ تەن ساپاسى، ئىقتىدارى، يېشى، تېخنىكا جەھەتتىن تەربىيەلىنىش سۈپىتى، ئىشقا ئورۇنلىشىش قىزغىنلىقى، ئىشقا ئورۇنلاشتۇرىدىغان ئورۇننىڭ ئېھتىياجى ۋە تەلىپى قاتارلىق نۇرغۇن ئامىللار بىلەن مۇناسىۋەتلىك.
</S>
<S ID=67813>
يېقىنقى يىللاردىن بۇيانقى كارخانا، شىركەتلەرنىڭ خادىم قوبۇل قىلىش يىغىنلىرىدىكى سانلىق مەلۇماتلاردىن مەلۇم بولۇشىچە، كارخانا، شىركەتلەر ئەمگەكچىلەرگە ئېھتىياجلىق بولسىمۇ، لېكىن ئىش ئورنىغا ماس كېلىدىغان كەسىپ ئىگىلىرىنىڭ كەمچىل بولۇشى ئارتۇق ئەمگەكچىلەرنىڭ ئىشقا ئورۇنلىشىشىنى چەكلەۋاتقان ئاساسلىق ئامىل ئىكەن.
</S>
<S ID=67814>
بۇ ئەھۋالدىن ئارتۇق ئەمگەكچىلەرنىڭ ئەمەلىي ئەھۋالىغا ئاساسەن ماھارەت بويىچە ۋە زاكازلىق تەربىيەلىگەندە، ئۇلارنىڭ ئىشقا ئورۇنلىشىش نىسبىتىنى تېخىمۇ يۇقىرى كۆتۈرگىلى بولىدىغانلىقىنى كۆرۈۋالماق تەس ئەمەس.
</S>
<S ID=67815>
    2015 – يىلى ۋە بۇ يىل قومۇل شەھىرىنىڭ ئېۋىرغول رايونى راھەتباغ يېزىلىق ئادەم كۈچى بايلىقى ۋە ئىجتىمائىي كاپالەت پونكىتىدىكى مەسئۇل خادىملارنىڭ تەكلىپى بىلەن بۇ يېزىدا بىرنەچچە قېتىم زىيارەتتە بولدۇم.
</S>
<S ID=67816>
ئۇقۇشىمچە، راھەتباغ يېزىسىدا سانائەت رايونى قۇرۇلغاندىن بۇيان ئون نەچچە چوڭ كارخانا، گۇرۇھ بۇ يەرگە ماكانلاشقان ئىكەن.
</S>
<S ID=67817>
راھەتباغ يېزىلىق ئادەم كۈچى بايلىقى ۋە ئىجتىمائىي كاپالەت پونكىتى يېزىدىكى ئىشقا ئورۇنلىشىش ئارزۇسى بار ئارتۇق ئەمگەكچىلەرنى كارخانىلارنىڭ تەلىپى بويىچە تەربىيەلەپ، 2009 – يىلىدىن ھازىرغىچە بۇ كارخانىلارغا 480 كىشىنى مۇقىم ئىشقا ئورۇنلاشتۇرۇپتۇ، 1000دىن ئارتۇق كىشى كارخانىلاردا قەرەللىك ئىشلەپ كىرىم قىپتۇ.
</S>
<S ID=67818>
مۇقىم ئىشقا ئورۇنلاشقانلارنىڭ ئەڭ تۆۋىنى 3000 يۈەن، يۇقىرىسى 8000 يۈەنگىچە ئىش ھەققى ئاپتۇ.
</S>
<S ID=67819>
راھەتباغ يېزىسى يەنە كەشتىچىلىك، كىيىم – كېچەك شىركەتلىرى ۋە چىراغ زاۋۇتىنى يەرلىكتىكى ئارتۇق ئەمگەكچىلەرنى ئىشقا ئورۇنلاشتۇرۇش شەرتى بويىچە زاۋۇت ئورۇن بىلەن تەمىنلەش ئارقىلىق ‹‹مىكرو كەسىپلەر رايونى›› قۇرۇپتۇ. بۇ كەسىپلەر رايونىدىكى ‹‹ھاۋاگۈل›› كەشتە بۇيۇملىرى ھۈنەر – سەنئەت ئىمپورت – ئېكسپورت چەكلىك مەسئۇلىيەت شىركىتىگە ئەتراپتىكى كەشتىچىلىك ۋە تىككۈچىلىك تېخنىكىسىغا ئىگە 60 نەچچە ئارتۇق ئەمگەكچى ئىشقا ئورۇنلاشقان بولۇپ، ئۇلارنىڭ ئايلىق ئىش ھەققى 1000 يۈەندىن 4000 يۈەنگىچە بولۇۋېتىپتۇ.
</S>
<S ID=67820>
كەسىپلەر رايونىغا جايلاشقان ‹‹ئېۋىرغول›› يورۇتۇش ئۈسكۈنىلىرى چەكلىك مەسئۇلىيەت شىركىتى بۇ يىل 4 – ئايدا ئىش باشلىغان بولۇپ، شىركەتكە يېزىدىكى 350 ئارتۇق ئەمگەكچى ئىشقا ئورۇنلىشىپتۇ.
</S>
<S ID=67821>
    مەلۇم پۇرسەتتە ئېۋىرغول رايونىنىڭ ئاستانە بازىرى ئورداكارىز كەنتىدىكى ‹‹ياۋا ئەتىرگۈل›› ئاياللار ئائىلە مۇلازىمەت مەركىزىنىڭ قۇرغۇچىسى ئىبادەتخان ھاپىز بىلەن ھەمسۆھبەت بولۇپ قالدىم.
</S>
<S ID=67822>
ئىبادەتخان ھاپىز ئېتىز – ئېرىق ئىشىدىن سىرتقى ۋاقىتلىرىدا بىرەر ئىش قىلىپ ئائىلە كىرىمىنى ئاشۇرۇش مەقسىتىدە 2003 – يىلى مەھەللىدىكى بىرنەچچە ئايال بىلەن مەسلىھەتلىشىپ، دەسلەپتە يېقىن ئەتراپتىكى ئېچىش رايونلىرىغا بېرىپ، تېمىتىپ سۇغىرىش تۇرۇبىسى ئۇلاش، پاختا تېرىش، ئۈزۈم، چىلان پەرۋىشى قاتارلىق ئىشلارنى قىلىپ خېلى كىرىم قىپتۇ.
</S>
<S ID=67823>
بۇنىڭ بىلەن ئۇلارنىڭ سېپىگە قوشۇلىدىغان ئارتۇق ئەمگەكچىلەر بارغانسېرى كۆپىيىپتۇ.
</S>
<S ID=67824>
ئۇلار ئىشنى پۇختا، ئەرزان، پاكىز، سان ۋە سۈپەتكە كاپالەتلىك قىلغان ئاساستا قىلغاچقا، خېرىدارى بارغانسېرى كۆپىيىپتۇ.
</S>
<S ID=67825>
ھازىر ‹‹ياۋا ئەتىرگۈل›› دېھقان ئاياللار مۇلازىمەت ئەترىتىدە مۇقىم ئەمگەكچى 20دىن، ئايلىق ئوتتۇرىچە كىرىمى 3000 يۈەندىن ئېشىپتۇ.
</S>
<S ID=67826>
ئۇلارنىڭ مۇلازىمەت دائىرىسى ئېتىز – ئېرىق ئىشلىرىنى قىلىشتىن بالا بېقىش، ئۆي تازىلاش، نان يېقىش قاتارلىق تۈرلەرگە كېڭىيىپتۇ.
</S>
<S ID=67827>
شۇنىڭغا ئوخشاش ئېۋىرغول رايونىنىڭ راھەتباغ يېزىسىدا سائادەتخان مارەكنىڭ باشچىلىقىدا قۇرۇلغان ئائىلە مۇلازىمەت مەركىزىمۇ ئوخشاشلا يېزىدىكى ئارتۇق ئەمگەكچىلەرگە ئىش ئورنى تېپىپ بېرىپ، ئۇلارنىڭ ئائىلە تۇرمۇشىنى ياخشىلىشىغا تۈرتكە بوپتۇ.
</S>
<S ID=67828>
ھەتتا بىر قىسىم ئالىي مەكتەپنى پۈتكۈزۈپ خىزمەتكە ئورۇنلىشالمىغان ئىستۇدېنتلارمۇ مۇلازىمەت مەركىزىدە ئىشلەپ ياخشى كىرىم قىپتۇ.
</S>
<S ID=67829>
    ھازىر ھەر دەرىجىلىك پارتىيە، ھۆكۈمەت ئورۇنلىرى نامراتلارنى يۆلەش، ئارتۇق ئەمگەكچىلەرنى ئىشقا ئورۇنلاشتۇرۇپ كىرىمىنى ئاشۇرۇش ئۈستىدە ئۈزلۈكسىز تىرىشچانلىق كۆرسىتىۋاتىدۇ.
</S>
<S ID=67830>
بىرەر ئىش قىلىپ، تۇرمۇش ھالىتىنى ئۆزگەرتىشنى ئويلىغان، تىرىشچانلىق كۆرسەتكەن كىشىلەرنىڭ ھەممىسىگە سىياسەت ۋە مەبلەغ جەھەتتىن ئەۋزەل شارائىت ھازىرلىنىۋاتىدۇ.
</S>
<S ID=67831>
شۇڭا يېزىلاردىكى مۇناسىۋەتلىك تارماقلار دۆلەتنىڭ تۈرلۈك ئېتىبار سىياسەتلىرىنى ھەقىقىي ئەمەلىيلەشتۈرۈپ، ئارتۇق ئەمگەكچىلەرنى ئىشقا ئورۇنلاشتۇرۇش يوللىرى ئۈستىدە پائال ئىزدىنىپ، دېھقان – چارۋىچىلارغا بولغان تەشۋىقاتنى تۈرلۈك ئۇسۇللار ئارقىلىق كۈچەيتسە، ئۇلارنىڭ ئىشقا ئورۇنلىشىش، تۇرمۇشىنى ياخشىلاش ئاكتىپلىقىنى قوزغىسا، كارخانا، شىركەتلەر بىلەن ئالاقىلىشىپ، ئارتۇق ئەمگەكچىلەرنى ئىش ئورنى بىلەن تەمىنلەشتە كۆۋرۈكلۈك رول ئوينىسا ئارتۇق ئەمگەكچىلەرنىڭ كىرىمىنى ئاشۇرۇش قىيىنغا چۈشمەيدۇ. 
</S>
<S ID=67832>
   
</S>
</TEXT>
/BODY
/DOC