<DOC>
<DOCID>TIANSHAN.523163</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-05-15 13:24:08</DATE>
</HEADER>
<BODY>
<HEADLINE>
<S ID=28153>
چاغانمورگى نكەنتىدىكى بالىلارمۇ يەسلىگە بارالايدىغان بولدى
</S>
</HEADLINE>
<TEXT>
<S ID=28154>
   ئېزىزجان ئىمىن خەۋەر قىلىدۇ: يېقىندا جىڭ ناھىيەسىنىڭ تولى بازىرى چاغانمورگىن كەنت كومىتېتىنىڭ قورۇسى ئەتىگەندىلا بايرام تەنتەنىسىگە چۆمدى. كەنتتىكى يەسلى يېشىغا يەتكەن 38 بالا ‹‹مېھىر – شەپقەت›› ئاپتوبۇسىغا ئولتۇرۇپ، تولى بازىرىدىكى ‹‹قوش تىل›› يەسلىسىگە ماڭدى. بۇنىڭ بىلەن كەنتتىكى يەسلى يېشىدىكى بالىلارنىڭ يەسلىگە بارالماسلىق مەسىلىسى ھەل بولدى.
</S>
<S ID=28155>
   تولى بازىرىنىڭ چاغانمورگىن كەنتى تولى بازىرىنىڭ جەنۇبىغا جايلاشقان بولۇپ، بازار مەركىزى بىلەن بولغان ئارىلىقى 12 كىلومېتىر كېلىدۇ. ھازىر كەنتتە يەسلى يېشىدىكى 40 قا يېقىن بالا بولۇپ، كەنتتە يەسلى بولمىغانلىقتىن، بالىلىرىنىڭ يەسلىگە بېرىش ئىشى ئاتا – ئانىلارنىڭ بېشىنى قاتۇرىدىغان مەسىلە بولۇپ قالغانىدى.
</S>
<S ID=28156>
   چاغانمورگىن كەنتىدىكى ئايشەمگۈل مەمەتنىڭ ئوغلى بۇ يىل تۆت ياشقا كىرگەن بولۇپ، ئېرى سىرتتا ئىشلەيتتى، ئۆزى دېھقانچىلىق ۋە ئائىلە ئىشلىرى بىلەن ئالدىراش بولغاچقا، بالىسىنى ئاتا – ئانىسىغا قارىتىپ، تېخىچە يەسلىگە بېرەلمىگەنىدى. بۈگۈن ئۇ ‹‹مېھىر – شەپقەت›› ئاپتوبۇسىدا بالىسىنى ئېلىپ يەسلىگە ماڭغانلىقىدىن تولىمۇ خۇش بولدى. ئۇ مۇنداق دېدى: كەنتىمىزدە يەسلى بولمىغاچقا، بالامنى ۋاقتىدا يەسلىگە بېرەلمىگەنىدىم، ئەمدى بۇ قىيىنچىلىقىم ھەل بولدى، بالىلار شەھەر بالىلىرىدەك ئاپتوبۇسقا ئولتۇرۇپ يەسلىگە بارىدىغان بولدى. پارتىيە، ھۆكۈمەتنىڭ غەمخورلۇق قىلىپ، بالىلارنىڭ كەلگۈسىگە كۆڭۈل بۆلگەنلىكىدىن تولىمۇ خۇش بولدۇم.
</S>
<S ID=28157>
   ئۇقۇشىمچە، بازارغا يىراق كەنتتىكى دېھقانلارنىڭ بالىلىرىنى بازارلىق ‹‹قوش تىل›› يەسلىسىگە ئاپىرىپ – ئەكىلىش ئۈچۈن ھەر بىر بالىغا ئايدا 250 يۈەندىن 300 يۈەنگىچە كىرا ھەققى كېتىدىكەن، بۇ پۇلنى كۆپ قىسىم دېھقانلار تۆلىيەلمەيدىكەن. شۇ سەۋەبتىن دېھقانلار بالىلىرىنىڭ يېشى يەسلى يېشىغا توشقان بولسىمۇ يەسلىگە بېرىشكە ئامالسىز قالغان. ناھىيەدىكى ئالاقىدار تارماقلار بۇ ئەھۋالدىن خەۋەر تاپقاندىن كېيىن ناھىيە مالىيەسىدىن 350 مىڭ يۈەن ئاجرىتىپ، يىراق كەنتلەردىكى بالىلارنى مەخسۇس ئاپتوبۇس بىلەن بازارلىق ‹‹قوش تىل›› يەسلىسىگە ھەقسىز ئاپىرىپ – ئەكىلىشكە ئورۇنلاشتۇرغان.
</S>
</TEXT>
/BODY
/DOC