<DOC>
<DOCID>TIANSHAN.498178</DOCID>
<HEADER>
<CLASS>ئۈرۈمچى</CLASS>
<DATE>2016-02-16 17:21:29</DATE>
</HEADER>
<BODY>
<HEADLINE>
<S ID=11569>
ئۈرۈمچى شەھىرى مەملىكەت بويىچە ئالدىنقى قاتاردىكى قار- مۇز تەنھەرىكىتى مەشىق بازىسى ۋە ساياھەت مەنزىلگاھى بەرپا قىلىشقا تىرىشماقتا
</S>
</HEADLINE>
<TEXT>
<S ID=11570>
    غالىپ مەمىتىمىن خەۋەر قىلىدۇ: ئۈرۈمچى شەھىرى مەملىكەت بويىچە ئالدىنقى قاتاردىكى قار- مۇز تەنھەرىكىتى مەشىق بازىسى ۋە ساياھەت مەنزىلگاھى بەرپا قىلىشقا تىرىشماقتا.
</S>
<S ID=11571>
    ئۈرۈمچى شەھىرى يېقىنقى يىللاردىن بۇيان «يىپەك يولى، قار- مۇز ساياھىتى، مىللىي ئۆرپ- ئادەت» ئۆز ئارا بىرىككەن ئۆزگىچە قىشلىق ساياھەت سوپىسى بەرپا قىلش تەرەققىيات قارىشى بويىچە، «تەڭرىتاغدا قارلار ياغار لەپىلدەپ، يىپەك يولى مېھرى ئاقار ئۆركەشلەپ» دېگەننى باش تېما قىلىپ، قىشلىق قار- مۇز ساياھىتىنىڭ خاس ماركىسىنى تىرىشىپ يارىتىپ، 13- نۆۋەتلىك «يىپەك يولى قار- مۇز ئۆرپ ئادەت بايرىمى» نى غەلىبىلىك ئۆتكۈزۈپ، قار- مۇز مەدەنىيىتى، قار- مۇز ساياھىتى، قار- مۇز سەنئىتى، قار- مۇز تەنھەرىكىتى قاتارلىق بىر يۈرۈش پائالىيەتلەرنى ئۆتكۈزۈپ، قار- مۇز ساياھەتچىلىكىنى يۇقىرى باشلىنىش نوقتىسىدىن تەكشى ھەم ئومۇميۈزلۈك تەرەققىي قىلدۇردى.
</S>
<S ID=11572>
ئۈرۈمچى شەھىرى 2001- يىلى ساياھەتچىلىكنى تەرەققىي قىلدۇرۇش مەخسۇس مەبلىغى تەسىس قىلىپ، مەبلەغ سوممىسىنى يىلدىن- يىلغا كۆپەيتتى.
</S>
<S ID=11573>
ھازىر بۇ تۈردىكى مەخسۇس تۈر مەبلىغى يىلىغا 80 مىليون يۈەنگە يەتتى.
</S>
<S ID=11574>
    سىياسەت ۋە مەبلەغ جەھەتتىن يېتەكلەش ئارقىلىق پۇقراۋى كاپىتال چاڭغا تېيىلىش مەيدانلىرى قاتارلىق ساياھەت تۈر قۇرۇلۇشلىرىغا كۆپلەپ سېلىندى.
</S>
<S ID=11575>
تولۇقسىز ئىستاتىستىكىغا قارىغاندا ھازىرغا قەدەر جەلپ قىلىنغان ئىجتىمائىي كاپىتال 2 مىليارد 800 مىڭ يۈەندىن ئاشقان.
</S>
<S ID=11576>
    ئۈرۈمچىدە ھازىر S دەرىجىلىك چاڭغا تېيىلىش مەيدانىدىن سەككىزى بار.
</S>
<S ID=11577>
ئۇنىڭدىن باشقا يەنە تەڭرىتاغ جىلغىسى، قىزىلتاغ باغچىسى، ئۆسۈملۈك باغچىسى قاتارلىق خاس مەنزىرە رايونلىرى قىش پەسلىدە نورمال ئېچىۋېتىلىپ، كۈنىگە 50 مىڭ ئادەم قېتىم كىشىنى كۈتىۋالماقتا.
</S>
<S ID=11578>
بۇ جايلاردا چاڭغا تېيىلىش، كانكى تېيىلىش، چاق ئويناش قاتارلىق تۈرلەرنى ئۆز ئىچىگە ئالغان 13 قار- مۇز تۈرى يولغا قويۇلدى.
</S>
<S ID=11579>
ئىستاتىستىكىغا قارىغاندا، 2015- يىلىدىكى قار- مۇز پەسلىدە ئۈرۈمچى شەھىرى قار- مۇز ساياھەتچىلىكىدە كۈتۈۋالغان ساياھەتچى 5 مىليون ئادەم (قېتىم)غا يېقىنلىشىپ، ساياھەت ئىستېمال كىرىمى 5 مىليارد 800 مىليون يۈەنگە يەتكەن.
</S>
<S ID=11580>
ئاپتونوم رايونىمىز 2008- يىلىدىن باشلاپ 100 «قار- مۇز تەنھەرىكىتى ئۈلگە مەكتىپى» قۇرۇشنى ئوتتۇرىغا قويدى.
</S>
<S ID=11581>
ئۈرۈمچى شەھىرىدە 20 مەكتەپ بۇنىڭ ئىچىگە كىرگۈزۈلدى.
</S>
<S ID=11582>
    ئۈرۈمچى شەھىرىنىڭ مۇئاۋىن باشلىقى جاڭ ئەيخۇا مۇنداق دېدى: كېيىنكى قەدەمدە ئۈرۈمچى شەھىرى ساياھەتنى تەرەققىي قىلدۇرۇش ئىستراتېگىيەسىنى كۈچەپ يولغا قويۇپ، قار- مۇز ساياھىتىنىڭ كەسىپچانلىقىنى كۈچەيتىمىز؛ قار- مۇز ساياھىتىنى كۈچەپ تەشۋىق قىلىپ، قىش پەسىللىك ساياھەتچىلىك ماركىسى يارىتىمىز؛ قار- مۇز ساياھەت ھەمكارلىقىنى چوڭقۇرلاشتۇرۇپ، قار- مۇز ساياھىتىنىڭ شىنجاڭدىكى باشلامچىلىق رولىنى جارى قىلدۇرىدۇ.
</S>
<S ID=11583>
بۇ ئارقىلىق قار- مۇز تەنھەرىكىتىنى پائال ئىلگىرى سۈرىمىز. 2020- يىلىغا بارغاندا مۇز ئۈستى تەنھەركەت مەركىزىنى يادرو قىلغان مۇز تەنھەركىتى كەسىپلەر رايونىنى، 2025- يىلىغا بارغاندا ئۈرۈمچى ناھىيەسى، بۇلاق تاغ رايونى، مىچۈەن- كۆكتاغ رايونى مۇھىم نۇقتا قىلىنغان بىر تۈركۈم قار تەنھەرىكىتى كەسىپ رايونىنى شەكىللەندۈرىمىز.
</S>
</TEXT>
/BODY
/DOC