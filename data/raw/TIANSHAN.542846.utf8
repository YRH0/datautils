<DOC>
<DOCID>TIANSHAN.542846</DOCID>
<HEADER>
<CLASS>شىنجاڭ</CLASS>
<DATE>2016-08-22 12:11:17</DATE>
</HEADER>
<BODY>
<HEADLINE>
<S ID=41458>
25–نۆۋەتلىك تۇرپان ئۈزۈم بايرىمى باشلاندى
</S>
</HEADLINE>
<TEXT>
<S ID=41459>
   جۇ خەيبىن خەۋەر قىلىدۇ: 25 – نۆۋەتلىك جۇڭگو يىپەك يولى تۇرپان ئۈزۈم بايرىمى ۋە تۇنجى نۆۋەتلىك يىپەك يولى تۇرپان خەلقئارا قاشتېشى – زىننەتتاش كۆرگەزمىسى 20 – ئاۋغۇست تۇرپان شەھىرىدىكى يېڭىدىن سېلىنغان يىپەك يولى قاشتېشى – زىننەتتاش كۆرگەزمە مەركىزىدە داغدۇغىلىق باشلاندى.
</S>
<S ID=41460>
   ئاپتونوم رايونلۇق خەلق قۇرۇلتىيى دائىمىي كومىتېتىنىڭ مۇئاۋىن مۇدىرى ئىنئام نەسىردىن، ئاپتونوم رايونلۇق سىياسىي كېڭەشنىڭ مۇئاۋىن رەئىسى، جۇڭخۇا مەملىكەتلىك ئاياللار بىرلەشمىسىنىڭ مۇئاۋىن رەئىسى رىزۋان ئەبەي باشلىنىش مۇراسىمىغا قاتناشتى.
</S>
<S ID=41461>
   بۇ نۆۋەتلىك ئۈزۈم بايرىمى ۋە قاشتېشى – زىننەتتاش كۆرگەزمىسىنى ئاپتونوم رايونلۇق ساياھەت ئىدارىسى بىلەن تۇرپان شەھەرلىك پارتكوم، خەلق ھۆكۈمىتى تەشكىللىگەن، تۇرپان ئۈزۈم بايرىمى ۋە قاشتېشى – زىننەتتاش كۆرگەزمىسى تەشكىلىي كومىتېتى ئۆتكۈزۈشنى ئۈستىگە ئالغان بولۇپ، ‹‹ھۆكۈمەت يېتەكچىلىك قىلىش، بازارلاشتۇرۇپ يۈرۈشتۈرۈش›› شەكلى قوللىنىلىپ، يىپەك يولى ئىقتىساد بەلبېغى لىنىيەسى بويىدىكى ئەللەر ۋە رايونلارنىڭ مەدەنىيەت، سودا، ساياھەت بويىچە ئالاقە، ئالماشتۇرۇش، ئارىلىشىش يولى ئېچىلىپ، يىپەك يولى ئىقتىساد بەلبېغى لىنىيەسى بويىدىكى ئەللەر ۋە رايونلارغا قارىتىلغان، سىرتقا يۈزلەنگەن، ئۆزئارا تولۇقلايدىغان يۇغۇرما ساياھەت – مەدەنىيەت مەھسۇلاتلىرى ئارقىلىق ئۈزۈم بايرىمىنىڭ دەرىجىسى ئۆستۈرۈلۈپ، ئۈزۈم بايرىمى ۋە قاشتېشى – زىننەتتاش كۆرگەزمىسى يىپەك يولى بويىدىكى ئەللەرنىڭ ئالماشتۇرۇش ۋە ئالاقىسىنى ئىلگىرى سۈرىدىغان، ئۈزۈم ۋە زىننەتتاش مەدەنىيىتى مۇجەسسەملەنگەن، شىرىن تەمدىن ئۆزئارا بەھرىلىنىدىغان، ساياھەت – مەدەنىيەت ئۆز ئارا جۇلالىنىدىغان ‹‹يىپەك يولىدىكى كاتتا مەرىكە››گە ئايلاندۇرۇلىدۇ.
</S>
<S ID=41462>
   بۇ نۆۋەتلىك ئۈزۈم بايرىمى ۋە قاشتېشى – زىننەتتاش كۆرگەزمىسىدە زامانىۋى مۇزىكا، ناخشا – ئۇسسۇل، پائالىيەتلەر بىلەن قاشتېشى مەدەنىيىتى ئۆزئارا بىرلەشتۈرۈلگەن بولۇپ، باشلىنىش، ئاخىرلىشىش مۇراسىمى، ئۈزۈم باش تېما قىلىنغان بۆلەك، قاشتېشى – زىننەتتاش كۆرگەزمىسى پائالىيىتى بۆلىكى، مەدەنىيەت، ساياھەت باش تېما قىلىنغان بۆلەك، سودا باش تېما قىلىنغان بۆلەكتىن ئىبارەت بەش چوڭ باش تېمىلىق بۆلەك، 30 نەچچە تۈرلۈك پائالىيەت ئۆتكۈزۈلىدۇ، ناخشا – ئۇسسۇل مۇسابىقىسى، مەدەنىيەت – سەنئەت، ئۈزۈم ئۈزۈشتىن بەھرىلىنىش پائالىيىتى، ساياھەت ۋە ئېكسكۇرسىيە، مەدەنىيەت يادىكارلىقلىرى كۆرگەزمىسى، قاشتېشى مەدەنىيىتى، كوچا ئۇسسۇلى، سەيلە قىلىش، كۆرگەزمە، ئويۇن قويۇش، ھاۋا يولى ساياھىتى، مەدەنىيەت مىراسلىرى كۆرگەزمىسى، خېرىدار چاقىرىش، مەززىلىك تائاملارنى كۆرگەزمە قىلىپ سېتىش قاتارلىق تۇرپاننىڭ خاس مەدەنىيەت پائالىيەتلىرىنى ئۆز ئىچىگە ئالغان، پائالىيەت بىلەن مەدەنىيەت، ساياھەت بىرلەشتۈرۈلگەن، شەكلى كۆپ خىل ۋە مەزمۇنى مول بولۇپ، تۇرپاندىن ئىبارەت قەدىمىي يىپەك يولىدىكى مۇھىم بازارنىڭ قويۇق مەدەنىيەت ئاساسى نامايان قىلىنىدۇ.
</S>
<S ID=41463>
   باشلىنىش مۇراسىمى ئاخىرلاشقاندىن كېيىن، ئىنئام نەسىردىن، رىزۋان ئەبەي ۋە ئۇلارنىڭ ھەمراھلىرى يىپەك يولى قاشتېشى – زىننەتتاش كۆرگەزمە مەركىزىگە كېلىپ، داغدۇغىلىق ئۆتكۈزۈلۈۋاتقان تۇرپاننىڭ 100 خىل ئۈزۈمى ۋە نېنىنى كۆرگەزمە قىلىش – تېتىپ كۆرۈش پائالىيىتى، غەيرىي ماددىي مەدەنىيەت مىراسلىرى نەتىجىلىرى كۆرگەزمىسى ۋە قاشتېشى – زىننەتتاش كۆرگەزمىسىنى كۆردى.
</S>
</TEXT>
/BODY
/DOC