<DOC>
<DOCID>TIANSHAN.484579</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-01-02 13:55:10</DATE>
</HEADER>
<BODY>
<HEADLINE>
<S ID=36>
ئەل غېمىنى يېگەن كارخانىچى 
</S>
</HEADLINE>
<TEXT>
<S ID=37>
 مۇيەسسەر ئاباھامىت،  ئابدۇغېنى ھاجىيۇپ
</S>
<S ID=38>
  بۇ يىل بورتالا شەھەرلىك 8 – ئوتتۇرا مەكتەپنىڭ ئوقۇغۇچىسى دىياۋ زىلۇ خەينەن ئۇنىۋېرسىتېتىنىڭ خەلقئارا ئىقتىساد – سودا كەسپىگە ئۆتكەنلىك ئۇقتۇرۇشىنى قولىغا ئېلىپ، بۇ خۇشاللىقىنى ئۇزاق يىلدىن بۇيان ئۆزىگە ياردەم قىلىپ كېلىۋاتقان تۇرغۇن مۇھەممەدكە ئېيتتى.
</S>
<S ID=39>
تۇرغۇن مۇھەممەد بۇ خەۋەرنى ئاڭلاپ خۇشاللىقىنى باسالماي، دىياۋ زىلۇغا:
</S>
<S ID=40>
   ـ بەك ياخشى بوپتۇ، چوقۇم تىرىشىپ ئوقۇڭ، خىراجەتتىن ھەرگىز غەم قىلماڭ دەپ، 5000 يۈەننى ئۇنىڭ قولىغا تۇتقۇزدى.
</S>
<S ID=41>
بۇنى كۆرگەن دىياۋ زىلۇنىڭ دادىسى تۇرغۇن مۇھەممەدنىڭ قولىنى چىڭ سىقىپ تۇرۇپ:
</S>
<S ID=42>
   ـ سىزگە كۆپ رەھمەت!
</S>
<S ID=43>
سىز ئۇزاقتىن بۇيان ئائىلىمىزگە ياردەم قىلىپ كېلىۋاتىسىز.
</S>
<S ID=44>
سىزنىڭ ياردىمىڭىز بولمىغان بولسا، قىزىم ئوقۇشىنى داۋاملاشتۇرالمىغان، ئالىي مەكتەپتىمۇ ئوقۇيالمىغان بولاتتى، دېدى.
</S>
<S ID=45>
   تۇرغۇن مۇھەممەد بورتالا ‹‹ئالتۇن دىيار ئۆي مۈلۈك شىركىتى››نىڭ لىدىرى، ‹‹تۇرغۇن سودا سارىيى››نىڭ قۇرغۇچىسى بولۇپ، جاپاغا چىداپ ئىگىلىك تىكلىگەنلەرنىڭ بىرى.
</S>
<S ID=46>
ئۇ پۇل تاپقاندا يۇرتىنى، يۇرتداشلىرىنى ئۇنتۇماي، ئەل – يۇرتقا نۇرغۇن ياخشى ئىشلارنى قىلىپ بەردى.
</S>
<S ID=47>
   تۇرغۇن مۇھەممەد ئانىسىدىن كىچىكلا ئايرىلىپ قالغان، ئۇنىڭ ئۈستىگە ئائىلىسىدىكى ئون بالىنىڭ چوڭى بولۇپ، ئائىلە قىيىنچىلىقى تۈپەيلىدىن ئوقۇشىنى داۋاملاشتۇرالماي، ئوقۇشتىن چېكىنگەنىدى.
</S>
<S ID=48>
شۇنىڭدىن كېيىن، تۇرغۇننى بورتالا شەھىرىنىڭ چىندېل يېزىسىدىكى چوڭ دادىسى ئابدۇراخمان ئاكا بېقىپ چوڭ قىلدى ھەم 1978 – يىلى 17 يېشىدىلا ئۇنى تۆمۈرچىلىككە شاگىرتلىققا بەردى.
</S>
<S ID=49>
شۇنىڭدىن باشلاپ، ئۇ بىر نەچچە يىل تۆمۈر – تەسەك بىلەن ھەپىلىشىپ ئۆتتى.
</S>
<S ID=50>
يىللارنىڭ ئۆتۈشى بىلەن تۇرغۇن بارا – بارا جەمئىيەتنى چۈشەندى، تۇرمۇش ھەلەكچىلىكىدە جاپالىق ئىزدىنىپ، نۇرغۇن ئەمەلىي بىلىمگە ئىگە بولدى.
</S>
<S ID=51>
   ئىسلاھات – ئېچىۋېتىش سىياسىتى تۇرغۇن مۇھەممەدنىڭ تۆمۈرچىلىك دۇكىنىغا يېڭى ھاياتىي كۈچ بەخش ئەتتى.
</S>
<S ID=52>
ئۇ بۇ پۇرسەتنى چىڭ تۇتۇپ، ئۆز ئالدىغا ئىگىلىك تىكلەش يولىغا ماڭدى ھەم شاگىرتلىرىنى كۆپەيتىپ، بۇرۇنقى ئاددىي ھالدىكى كاناي، چېلەك قاتارلىقلارنى ياساشتىن، پىلتە مەش، تۆمۈر دەرۋازا، تام مەش قاتارلىقلارنى ياساشقا يۈزلەندى.
</S>
<S ID=53>
1992 – يىلى ئالاتاۋ پورتى ئېچىۋېتىلىپ، ئېلىمىزنىڭ پولات – تۆمۈر بازىرى جانلىنىشقا باشلىدى.
</S>
<S ID=54>
تۇرغۇن مۇھەممەت بۇ پۇرسەتنى چىڭ تۇتۇپ، تۆمۈرچىلىك دۇكىنىنى شاگىرتلىرىغا تاپشۇرۇپ بېرىپ، ئۆزى پولات – تۆمۈر تىجارىتى قىلىشقا باشلىدى.
</S>
<S ID=55>
جاپالىق ئىزدىنىش نەتىجىسىدە، ئۇنىڭ تىجارەت يولى بارغانسېرى كېڭىيىپ، سودىسى جانلىنىپ، تېز روناق تاپتى.
</S>
<S ID=56>
ھازىر ئۇ ئىلگىرىكى ئاددىي بىر تۆمۈرچىدىن مىليونېرغا ئايلاندى.
</S>
<S ID=57>
   ھايات تولىمۇ قىسقا، تولىمۇ قىممەتلىك.
</S>
<S ID=58>
ئاشۇ قىممەتلىك ھاياتنى قانداق ئۆتكۈزۈش ھەر بىر ئادەمنىڭ ئىرادىسى ۋە غايىسىگە باغلىق.
</S>
<S ID=59>
ھەش – پەش دېگۈچە ئارىدىن بىر نەچچە يىل ئۆتۈپ كەتتى.
</S>
<S ID=60>
يىللارنىڭ ئۆتۈشى بىلەن تۇرغۇن مۇھەممەدنىڭ ھايات مۇساپىسى تېخىمۇ رەڭدارلىققا تولدى.
</S>
<S ID=61>
1999 – يىلى ئۇ 3 مىليون يۈەن مەبلەغ سېلىپ، تۆمۈرچىلىك دۇكىنىنىڭ ئورنىغا ئۇيغۇر بىناكارلىق ئۇسلۇبىدا تۆت قەۋەتلىك ئۇنىۋېرسال سودا مۇلازىمەت بىناسى سالدى ھەم جەمئىيەتتىكى ئىش كۈتۈپ تۇرغان ياشلار، ئىش ئورنىدىن قالغانلار، شەھەر ئاھالىلىرى ۋە مېيىپلەردىن بولۇپ 150 دەك كىشىنى سودا سارايغا ئورۇنلاشتۇردى.
</S>
<S ID=62>
سودا سارىيىنىڭ بىر قەۋىتىدە يەسلى ئېچىپ، ئەتراپتىكى يەسلى يېشىغا توشقان بالىلارنى قوبۇل قىلدى.
</S>
<S ID=63>
تۇرغۇن مۇھەممەد 2003 – يىلى ‹‹ئالتۇن دىيار ئۆي مۈلۈك شىركىتى››نى قۇرۇپ، يېڭىدىن پۈتكەن ئولتۇراق رايونىغا ئىلگىرى – ئاخىر 370 ياشنى ئىشقا ئورۇنلاشتۇردى.
</S>
<S ID=64>
   تۇرغۇن مۇھەممەد بىلىمسىزلىكنىڭ دەردىنى يەتكۈچە تارتقاچقا، بېيىغاندا ئالدى بىلەن مائارىپنى قوللىدى.
</S>
<S ID=65>
ئۇ بورتالا شەھىرى چىندېل يېزىلىق 7 – باشلانغۇچ مەكتەپتىكى ئائىلىسىدە قىيىنچىلىقى بار ئوقۇغۇچىلارغا ھەر مەۋسۇمدە كىيىم – كېچەك ئېلىپ بەردى، ‹‹تۇرغۇن مۇھەممەد ئوقۇش مۇكاپات فوندى›› تەسىس قىلىپ، بورتالا شەھەرلىك 1 – ئوتتۇرا مەكتەپ بىلەن 7 – ئوتتۇرا مەكتەپكە 30 مىڭ يۈەن ياردەم قىلدى، ھەر يىلى ئۈچ ئۇيغۇر، ئىككى خەنزۇ بالىنىڭ ئالىي مەكتەپنى تاماملىغىچە بولغان بارلىق ئوقۇش چىقىمىنى ئۈستىگە ئالدى.
</S>
<S ID=66>
يېقىندا تۇرغۇن مۇھەممەد خەينەن ئۇنىۋېرسىتېتىدا ئوقۇۋاتقان دىياۋ زىلۇنىڭ چەت ئەل تىلى ئۆگىنىشى ئۈچۈن 4000 يۈەن ئەۋەتىپ بەردى.
</S>
<S ID=67>
   تۇرغۇن مۇھەممەد مۇنداق دېدى: ئاز – تولا ياخشى ئىش قىلىپ، جەمئىيەتكە بىر كىشىلىك تۆھپە قوشالىسام، ئاندىن مېنى تەربىيەلەپ ئۆستۈرگەن خەلقىمگە يۈز كېلەلەيمەن، دەپ ئويلايمەن.
</S>
<S ID=68>
چۈنكى، مېنىڭ يىلتىزىم خەلق، مەن خەلق بىلەن تەقدىرداش.
</S>
<S ID=69>
   تۇرغۇن مۇھەممەد ساخاۋەتلىك ئىشلارنى ئىزچىل داۋاملاشتۇرغاچقا، 2005 – يىلىدىن ھازىرغىچە ئاپتونوم رايون بويىچە ‹‹كېيىنكى ئەۋلادلارغا كۆڭۈل بۆلۈش خىزمىتىدىكى ئىلغار خىزمەتچى›› دېگەن شەرەپكە، كۆپ قېتىم ئاپتونوم رايون، ئوبلاست، شەھەر بويىچە ‹‹ئىلغار كارخانىچى››دېگەن شەرەپكە، 2000 – يىلى ئاپتونوم رايون بويىچە ‹‹ئىلغار يەككە سودا – سانائەتچى››، بورتالا ئوبلاستى بويىچە ‹‹ئون مۇنەۋۋەر يەككە تىجارەتچى›› دېگەن شەرەپكە ئېرىشتى.
</S>
<S ID=70>
2012 – يىلى ئاپتونوم رايونلۇق خەلق قۇرۇلتىيىنىڭ ۋەكىلى، بورتالا شەھەرلىك خەلق قۇرۇلتىيىنىڭ ۋەكىلى، ئوبلاستلىق سودا – سانائەتچىلەر بىرلەشمىسىنىڭ مۇئاۋىن رەئىسى بولۇپ سايلاندى.
</S>
<S ID=71>
   ئەلنىڭ غېمىنى يېگەن ئەر كۆكلەر، دېگەندەك تۇرغۇن مۇھەممەد ساخاۋەتلىك ئىشلارنى قىلغانسېرى تىجارىتى كۈندىن – كۈنگە روناق تېپىپ، يولى تېخىمۇ داغدام بولدى.
</S>
</TEXT>
/BODY
/DOC