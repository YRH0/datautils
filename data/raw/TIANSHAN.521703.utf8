<DOC>
<DOCID>TIANSHAN.521703</DOCID>
<HEADER>
<CLASS>خەلقئارا</CLASS>
<DATE>2016-05-08 12:25:12</DATE>
</HEADER>
<BODY>
<HEADLINE>
<S ID=27433>
نېفىت باھاسى شىددەت بىلەن چۈشتى، سەئۇدى ئەرەبىستان ‹‹نېفىتتىن ۋاز كېچىش››نى قارار قىلدى
</S>
</HEADLINE>
<TEXT>
<S ID=27434>
 دۇنيا بويىچە ئەڭ چوڭ نېفىت ئىشلەپچىقىرىدىغان دۆلەت سەئۇدى ئەرەبىستان 25 – ئاپرېل ‹‹سەئۇدى ئەرەبىستان 2030 ئارزۇسى››دىن ئىبارەت بۈيۈك ئىسلاھات پىلانىنى ئېلان قىلدى، مەزكۇر پىلاننى ئېلان قىلىش ئىقتىسادنى راۋاجلاندۇرۇش ئۇسۇلىنى ئۆزگەرتىش ئارقىلىق نېفىتقا تايىنىشتىن قۇتۇلۇپ، ئىقتىسادنىڭ سىجىل ئېشىشىنى ئىشقا ئاشۇرۇشنى مەقسەت قىلىدۇ. نېفىت باھاسى زور نىسبەتتە چۈشكەن ئەھۋالدا، سەئۇدى ئەرەبىستان ھۆكۈمىتى ئىقتىسادنى كۆپ مەنبەلىك تەرەققىي قىلدۇرۇش ئارقىلىق ‹‹نېفىت خۇمارى››نى تاشلاشنى قارار قىلدى. لېكىن ئانالىزچىلار بىردەك: ئىسلاھات پىلانىنى ئىجرا قىلىش خىرىسقا دۇچ كېلىدۇ، دەپ قارىدى.
</S>
<S ID=27435>
   كۆپ مەنبەلىك تىپنى ئۆزگەرتىش ئۈستىدە ئىزدىنىش
</S>
<S ID=27436>
   سەئۇدى ئەرەبىستاننىڭ پىلان تۈزۈشكە مەسئۇل 2 – ۋەلىئەھدى، ئىقتىساد ۋە تەرەققىيات كومىتېتىنىڭ رەئىسى مۇھەممەد بېن سالمان مۇنداق دېدى: مەزكۇر پىلاننىڭ يادروسى قىممىتى 2 تىرىليون دوللارغا يېتىدىغان دۇنيا بويىچە ئىگىلىك ھوقۇقى ئەڭ چوڭ بايلىق فوندى قۇرۇش بولۇپ، سەئۇدى ئەرەبىستان كەلگۈسىدە نېفىت كىرىمىنىڭ ئورنىنى مەبلەغ سېلىش ئارقىلىق تولدۇرىدۇ.
</S>
<S ID=27437>
   مەزكۇر فوند دۆلەت نېفىت شىركىتى (سەئۇدى ئەرەبىستان – ئامېرىكا نېفىت شىركىتى)نىڭ قىسمەن پاي ھوقۇقىنى سېتىش قاتارلىق يوللار ئارقىلىق مەبلەغ توپلايدۇ. بۇنىڭدىن سىرت، سەئۇدى ئەرەبىستان يەنە دۆلەت كارخانىلىرىنى خۇسۇسىيلاشتۇرۇش، ھۆكۈمەت ياردەم پۇلىنى قىسقارتىش، ھەربىي سانائەتنى راۋاجلاندۇرۇش، ئۆي – زېمىن، ساياھەتچىلىك، قوشۇلما قىممەت بېجى قاتارلىق تەدبىرلەر ئارقىلىق مالىيە كىرىمىنى ئاشۇرىدۇ.
</S>
<S ID=27438>
   مۇھەممەد مۇنداق چۈشەندۈردى: مەزكۇر پىلان بىر تۇڭ نېفىتنىڭ باھاسى 30 دوللار بولغان ئەھۋالنى كۆزدە تۇتۇپ تۈزۈلگەن. كەلگۈسىدە مەيلى نېفىتنىڭ باھاسى 70 دوللار بولسۇن ياكى 30 دوللار بولسۇن، سەئۇدى ئەرەبىستان ئىسلاھاتنى قەتئىي بوشاشماي يولغا قويىدۇ.
</S>
<S ID=27439>
   ‹‹نېفىتتىن ۋاز كېچىش›› ۋەزىيەتنىڭ تەقەززاسى
</S>
<S ID=27440>
   40 نەچچە يىلنىڭ ئالدىدىلا سەئۇدى ئەرەبىستان ‹‹نېفىتقا تايىنىشتىن ۋاز كېچىپ، ئىقتىسادنى كۆپ مەنبەلەشتۈرۈش›› شوئارىنى ئوتتۇرىغا قويغانىدى، بۈگۈنكى كۈنگە كەلگەندە ئاندىن قەتئىي نىيەتكە كېلىپ ‹‹نېفىت خۇمارى››نى تاشلاشنى قارار قىلدى. بۇنى پۈتۈنلەي ۋەزىيەتنىڭ تەقەززاسى دېيىشكە بولىدۇ. 2014 – يىلى 6 – ئايدا ھەر تۇڭ نېفىت 100 نەچچە دوللار ئىدى، ھازىر ھەر تۇڭ نېفىت 40 دوللارغا چۈشۈپ قالدى. خەلقئارا نېفىت باھاسىنىڭ چۈشۈش نىسبىتى %60تىن ئاشتى.
</S>
<S ID=27441>
   نېفىت ئېكسپورتىنى ئۇزاقتىن بۇيان ئاساسلىق كىرىم مەنبەسى قىلغان سەئۇدى ئەرەبىستاننىڭ مالىيە كىرىمى 2015 – يىلى شىددەت بىلەن كېمىيىپ، 98 مىليارد دوللارلىق تارىختىكى ئەڭ يۇقىرى قىزىل رەقەم كۆرۈلدى. چىقىم زور نىسبەتتە قىسقارتىلغان بولسىمۇ، سەئۇدى ئەرەبىستاننىڭ بۇ يىللىق خامچوت قىزىل رەقىمى يەنىلا 87 مىليارد دوللارغا يەتتى.
</S>
<S ID=27442>
   جەمئىيەتنىڭ مۇقىملىقى ھەم ئىقتىسادنىڭ نورمال ھەرىكىتىنى ساقلاش ئۈچۈن، سەئۇدى ئەرەبىستان ھۆكۈمىتى تاشقى پېرېۋوت زاپىسىنى ئىشقا سېلىش ئارقىلىق مالىيەدىكى يوچۇقنى ئەتمەكچى بولدى. سەئۇدى ئەرەبىستاننىڭ تاشقى پېرېۋوت زاپىسىنىڭ مىقدارى شۇ سەۋەبتىن تېز ئازىيىپ، 2014 – يىلىدىكى 732 مىليارد دوللاردىن ھازىرقى 600 مىليارد دوللار ئەتراپىغا چۈشتى. سەئۇدى ئەرەبىستان ھۆكۈمىتى كۈندىن – كۈنگە ناچارلىشىۋاتقان مالىيە ئەھۋالىغا قارىتا، ھەر دەرىجىلىك ھۆكۈمەت تارماقلىرىدىن خامچوت چىقىمىنى قاتتىق تىزگىنلەپ، زۆرۈر بولمىغان قۇرۇلۇش تۈرلىرىنى توختىتىشنى، سۇ، توك، ماينىڭ باھاسىنى ئۆستۈرۈش، زايوم تارقىتىش قاتارلىق تەدبىرلەر ئارقىلىق كىرىمنى ئاشۇرۇشنى ۋە بۇ ئارقىلىق مالىيە بېسىمىنى يېنىكلىتىشنى تەلەپ قىلدى.
</S>
<S ID=27443>
   پىلان ياخشى بولسىمۇ لېكىن قىيىنچىلىق ئاز ئەمەس
</S>
<S ID=27444>
   ‹‹سەئۇدى ئەرەبىستان 2030 ئارزۇسى›› ئېلان قىلىنغاندىن كېيىن، سەئۇدى ئەرەبىستاندىكى ھەر ساھە ۋە خەلقئارا جەمئىيەتنىڭ دىققىتىنى قوزغىدى.
</S>
<S ID=27445>
   سەئۇدى ئەرەبىستاندىكى كۆپ قىسىم ئامما پىلاننى قوللاش مەيدانىنى بىلدۈردى. ئۇلار مۇنداق قارىدى: نېفىتقا تايىنىپ ياشاش پىلانى ھەقىقەتەن ئۇزاققا بارمايدىغان پىلان، لېكىن ئىسلاھات سەۋەبلىك تۇرمۇش سەۋىيەمىز چۈشۈپ كەتسە بولمايدۇ.
</S>
<S ID=27446>
   سەئۇدى ئەرەبىستان سۇ باھاسىنى زور نىسبەتتە ئۆستۈرگەندىن كېيىن، ئاھالىلەر ئىلگىرىكىدىن نەچچە ھەسسە كۆپ سۇ ھەققى تالونىنى تاپشۇرۇۋالدى، بۇ تورداشلارنىڭ نارازىلىقىنى قوزغىدى. جەمئىيەتتە مۇقىمسىزلىق ئامىللىرى كۆرۈلۈشتىن ساقلىنىش ئۈچۈن، سەئۇدى ئەرەبىستان پادىشاھى سالمان سۇ، توكقا مەسئۇل ۋەزىرنى ئەمىلىدىن ئېلىپ تاشلىدى ھەم سۇ باھاسىنى قايتا بېكىتىش پەرمانى چۈشۈردى. بۇنىڭدىن سىرت، ئاز ساندىكى سەئۇدى ئەرەبىستانلىقلار دۆلەت نېفىت شىركىتىنىڭ پېيىنى سېتىشقا دەرگۇمان بىلەن قارىدى.
</S>
<S ID=27447>
   سەئۇدى ئەرەبىستانلىق ئىقتىسادشۇناس براجى توردا ماقالە ئېلان قىلىپ مۇنداق دېدى: نېفىتقا تايىنىشتىن ۋاز كېچىشكە قارشى تۇرمايمەن، لېكىن نېفىت شىركىتىنىڭ پېيىنى سېتىش ئارقىلىق مەبلەغ سېلىشقا تەۋەككۈل قىلىش سەئۇدى ئەرەبىستانلىقلارنىڭ تۇرمۇشىغا خەۋپ ئېلىپ كېلىشى مۇمكىن. خەلقئارا پۇل فوندى تەشكىلاتىنىڭ ئوتتۇرا شەرق ۋە ئوتتۇرا ئاسىيا ئىشلىرى مەسئۇلى ئەھمەد: بۇ ئىسلاھات تەدبىرلىرى سەئۇدى ئەرەبىستان ئۈچۈن زۆرۈر، مۇھىمى بۇ تەدبىرلەرنى قانداق ئىشقا ئاشۇرۇش.
</S>
<S ID=27448>
   بۇنىڭدىن سىرت، ئىسلاھاتتا تىلغا ئېلىنغان خۇسۇسىيلاشتۇرۇش سودا ئىشلىرىنى تېخىمۇ ئاشكارا قىلىدۇ، بۇ پادىشاھلىقنىڭ مەنپەئەت گۇرۇھى ۋە سەئۇدى ئەرەبىستاندىكى سودا جەمەتلىرىنىڭ مەنپەئىتىگە چېتىلىدۇ، شۇڭا دۇچ كېلىدىغان توسالغۇلار مانا مەن دەپ كۆرۈنۈپلا تۇرىدۇ. مۇھەممەد بۇنى ئالدىن مۆلچەرلەپ: پىلان تۈزۈش بىلەن پىلاننى ئىجرا قىلىش ئىككى ئىش، پىلاننى ئىجرا قىلىش ئۇنچە ئاسانغا توختىمايدۇ، دېدى.
</S>
<S ID=27449>
شىنخۇا ئاگېنتلىقى
</S>
</TEXT>
/BODY
/DOC