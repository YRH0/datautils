<DOC>
<DOCID>TIANSHAN.543706</DOCID>
<HEADER>
<CLASS>ئۈرۈمچى</CLASS>
<DATE>2016-08-24 11:56:23</DATE>
</HEADER>
<BODY>
<HEADLINE>
<S ID=42519>
خەلق تۇرمۇشىدا ھالقىش، ئىتتىپاقلىققا ئالقىش
</S>
</HEADLINE>
<TEXT>
<S ID=42520>
خالىدە ئوبۇل
</S>
<S ID=42521>
   ئاپتونوم رايونلۇق ‹‹مىللەتلەر ئىتتىپاقلىقى – تەرەققىياتى يىلى›› خىزمىتىگە ھەيدەكچىلىك قىلىش، تەكشۈرۈپ تەتقىق قىلىش گۇرۇپپىسى يېقىندا ئۈرۈمچى شەھىرىنىڭ ‹‹مىللەتلەر ئىتتىپاقلىقى – تەرەققىياتى يىلى›› خىزمىتىنىڭ يۈرۈشۈش ئەھۋالى، ياخشى تەجرىبە – ئۇسۇللىرى توغرىسىدا تەكشۈرۈپ تەتقىق قىلدى.
</S>
<S ID=42522>
ھەيدەكچىلىك قىلىش، تەكشۈرۈپ تەتقىق قىلىش گۇرۇپپىسىدىكىلەر ھەر قايسى رايون (ناھىيە) ۋە ئالاقىدار فۇنكسىيەلىك ئورۇنلار بىلەن سۆھبەت ئۆتكۈزگەندە، ئۈرۈمچى شەھەرلىك پارتكوم دائىمىي كومىتېتىنىڭ ئەزاسى، بىرلىك سەپ بۆلۈمىنىڭ باشلىقى ئەكبەر تۇرغۇن: ئۈرۈمچى شەھىرى ‹‹مىللەتلەر ئىتتىپاقلىقى – تەرەققىياتى يىلى››دا خەلق تۇرمۇشى قۇرۇلۇشى سالمىقىنى ئۈزلۈكسىز ئاشۇرۇپ، ئىشقا ئورۇنلاشتۇرۇش، مائارىپ، ئەمىن تاپقۇزۇپ خەلقنى بېيىتىش، ئىجتىمائىي قۇتقۇزۇش ۋە ئىجتىمائىي كاپالەت قاتارلىق خەلق تۇرمۇشى قۇرۇلۇشىنى ئىلگىرى سۈردى، ئالدىنقى يېرىم يىلدا ئۈرۈمچى شەھىرىنىڭ خەلق تۇرمۇشى قۇرۇلۇشىغا ئاجراتقان مەبلىغى 6 مىليارد 528 مىليون يۈەنگە يەتتى، دېدى.
</S>
<S ID=42523>
   ئۈرۈمچى شەھىرى ‹‹مىللەتلەر ئىتتىپاقلىقى – تەرەققىياتى يىلى››دا خەلق تۇرمۇشىنى ياخشىلاشنى خىزمەتنىڭ مەقسىتى ۋە مەۋقەسى قىلدى، ئاممىۋى خىزمەتنى ياخشى ئىشلەشنى ئاساس قىلىپ، خىزمەتنىڭ مۇھىم نۇقتىسىنى مىللەتلەر ئىتتىپاقلىقى خىزمىتىگە مەركەزلەشتۈردى.
</S>
<S ID=42524>
مەھەللە قۇرۇلۇشىغا كۆپلەپ مەبلەغ سېلىنىپ، مەھەللە كادىرلىرى پۈتۈن كۈچ بىلەن ئامما ئۈچۈن خىزمەت قىلىدىغان ياخشى شارائىت بارلىققا كەلتۈرۈلدى.
</S>
<S ID=42525>
مەھەللىلەردە سېپىرلىشىشنى ئومۇملاشتۇرۇشتىن مەنىۋى مەدەنىيلىك قۇرۇلۇشىنى كۈچەيتىشكىچە، كۆكتاتنى بىۋاسىتە سېتىش نۇقتىسى تەسىس قىلىشتىن مەھەللە قىياپىتىنى ئۆزگەرتىشكىچە بولغان ھەممە ئىشتا ‹‹خەلق تۇرمۇشى ئەلا، ئامما بىرىنچى، ئاساسىي قاتلام مۇھىم›› تەلىپى جايىدا ئەمەلىيلەشتۈرۈلدى.
</S>
<S ID=42526>
مەھەللىلەردە ئاممىنى مەنپەئەتلەندۈرىدىغان، ئاممىنى خۇش قىلىدىغان ئىش – پائالىيەتلەر بارغانسېرى كۆپەيدى.
</S>
<S ID=42527>
مەھەللە كادىرلىرى بىلەن ئامما ئۆز ئارا ھەمدەم بولۇپ، ئېجىل – ئىناق مۇناسىۋەت ئورناتتى.
</S>
<S ID=42528>
ئۈرۈمچى شەھىرىنىڭ ياشانغانلار پائالىيەت مەركىزىدىن 100نى كۆپەيتىش ۋە ئىستىراھەت باغچىسى قۇرۇشنى تېزلىتىشى ھەر مىللەت ئاممىنى بەخت تۇيغۇسىغا چۆمدۈردى.
</S>
<S ID=42529>
بۇ يىل ئىيۇنغىچە ئۈرۈمچى شەھىرىدىكى 875 مەھەللىنىڭ 350ىدە ‹‹مىللەتلەر ئىتتىپاقلىقى قورۇسى›› تەسىس قىلىندى.
</S>
<S ID=42530>
بۇ ئۈرۈمچىدە مىللەتلەر ئىتتىپاقلىقى خىزمىتىدىكى ئۆزگىچىلىكنى شەكىللەندۈرۈپلا قالماي، كوچا ۋە مەھەللىلەردە مىللەتلەر ئىتتىپاقلىقى كۈيىنى ياڭرىتىپ، ئۈرۈمچىنىڭ ئىجتىمائىي مۇقىملىقى، ھەر مىللەت ئاممىنىڭ خاتىرجەم، بەختلىك تۇرمۇش كەچۈرۈشىنى كۈچلۈك كاپالەتكە ئىگە قىلدى.
</S>
<S ID=42531>
   ئەمەلىيەت شۇنى ئىسپاتلىدىكى، ئىتتىپاقلىق بولغاندىلا، مۇقىملىقنى ئىلگىرى سۈرگىلى، خەلقنى خاتىرجەم قىلغىلى، ئىجتىمائىي، ئىقتىسادىي ئىشلارنىڭ ساغلام تەرەققىياتىنى ئىلگىرى سۈرگىلى بولىدۇ.
</S>
<S ID=42532>
‹‹مىللەتلەر ئىتتىپاقلىقى – تەرەققىياتى يىلى››دىكى تۈرلۈك خىزمەتلەرنى ياخشى ئىشلەشتە خىزمەتنى جاي – جايلارغىچە، ئاساسىي قاتلامغىچە ئەمەلىيلەشتۈرۈش ھەممىدىن مۇھىم.
</S>
<S ID=42533>
ئۈرۈمچى شەھىرى مەھەللىلەردە كۆرگىلى، ھېس قىلغىلى بولىدىغان تۈرلۈك شەكىلدىكى ئەلگە نەپ يەتكۈزۈش تەدبىرلىرى ئارقىلىق، ئەل قەلبىنى مايىل قىلدى.
</S>
<S ID=42534>
ئالايلى، ئۈرۈمچى شەھىرىنىڭ تەڭرىتاغ رايونى بەيگە مەيدانى غەربىي مەھەللىسىدە ھەر مىللەت ئاممىدىن تەشكىللەنگەن سەنئەت ئۆمىكى مول مەزمۇنلۇق پائالىيەتلەرنى ئۇيۇشتۇرۇپ، مەھەللىدىكى ھەر مىللەت ئاممىنىڭ مەنىۋى تۇرمۇشىنى بېيىتتى.
</S>
<S ID=42535>
سايباغ رايونىنىڭ توپاتاغ مەھەللىسىدىكى ھەر مىللەت ئامما تۈرلۈك كۇرسلاردا تەربىيەلىنىپ، ئىشقا ئورۇنلىشىشقا شارائىت ھازىرلىدى.
</S>
<S ID=42536>
ئۈرۈمچى شەھىرىنىڭ شىمالىي شەھەر ئەتراپى يولۇچىلار بېكىتى يولۇچىلارغا ‹‹قوش تىل››دا مۇلازىمەت قىلىش پائالىيىتىنى قانات يايدۇردى.
</S>
<S ID=42537>
مىللەتلەر ئىتتىپاقلىقى قورۇسىدىكى ھەر مىللەت ئامما ئۆز ئارا تىل ئۆگىنىپ، ئۆز ئارا ھۆرمەت قىلىشىپ، تىللاردا داستان بولغۇدەك مىللەتلەر ئىتتىپاقلىقىغا ئائىت تەسىرلىك ھېكايىلەرنى قالدۇردى...
</S>
<S ID=42538>
   ئىتتىپاقلىق ھەممىدىن مۇھىم، خەلقنىڭ مەنپەئىتى ھەممىدىن ئەلا، ئاممىنىڭ مەنپەئىتىنى باشتىن – ئاخىر مۇھىم ئورۇنغا قويۇپ، ئاممىنى رازى قىلغاندىلا، ھەر مىللەت ئاممىنى بەخت تۇيغۇسىغا ھەقىقىي چۆمدۈرگىلى، تەرەققىيات ئارقىلىق مىللەتلەر ئىتتىپاقلىقىنى ئىلگىرى سۈرگىلى، ‹‹مىللەتلەر ئىتتىپاقلىقى – تەرەققىياتى يىلى››دىكى خىزمەتلەرنى تېخىمۇ جانلاندۇرغىلى بولىدۇ.
</S>
<S ID=42539>
مىللەتلەر ئىتتىپاقلىقى خىزمىتىنى ياخشى ئىشلەش بىر – ئىككى كۈنلۈك ئىش ئەمەس، ئۇنى ئۈزۈلدۈرمەي داۋاملاشتۇرۇشقا، ئۈزلۈكسىز مۇستەھكەملەشكە توغرا كېلىدۇ.
</S>
<S ID=42540>
ھەر مىللەت ئامما مىللەتلەر ئىتتىپاقلىقىنى قوغداشنى مەسئۇلىيەت دەپ بىلىپ، مىللەتلەر ئىتتىپاقلىقىنى ئىلگىرى سۈرۈشكە تەڭ قاتنىشىپ، مىللەتلەر ئىتتىپاقلىقىنى كۆز قارىچۇقىنى ئاسرىغاندەك ئاسرىشى، ئۇيۇل تاشتەك ئۇيۇشۇپ، ئورتاق ئىلگىرىلەپ، ئىجتىمائىي مۇقىملىقنى ئىلگىرى سۈرۈشى زۆرۈر.
</S>
</TEXT>
/BODY
/DOC