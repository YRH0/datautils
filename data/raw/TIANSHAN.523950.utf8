<DOC>
<DOCID>TIANSHAN.523950</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-05-19 16:22:32</DATE>
</HEADER>
<BODY>
<HEADLINE>
<S ID=28506>
ئاپتونوم رايونىمىزدا ئېسىل يېزا ئىگىلىك مەھسۇلاتلىرىنىڭ سېتىلىشى ئۈچۈن يېڭى سۇپا ھازىرلاندى
</S>
</HEADLINE>
<TEXT>
<S ID=28507>
مۇخبىرىمىز شى شىن
</S>
<S ID=28508>
   ئىلاۋە: يېزا ئىگىلىك قوشۇمچە مەھسۇلاتلىرىنى سېتىشتىكى ‹‹ئەڭ دەسلەپكى بىر كىلومېتىر›› بىلەن ‹‹ئەڭ ئاخىرقى بىر كىلومېتىر››، يەنى ئىشلەپچىقىرىشنىڭ باشلىنىشى بىلەن ئىستېمالنىڭ باشلىنىشىدىكى قىيىن مەسىلىنى قانداق ھەل قىلىش يېزىلارنىڭ ئېلېكتىرونلۇق سودا تەرەققىياتىغا توساق بولۇپ كەلدى.
</S>
<S ID=28509>
   يېقىندا ئاپتونوم رايونىمىزنىڭ ئۆزگىچە دېھقانچىلىق مەھسۇلاتلىرىنى سېتىشنى ئاساس قىلغان ئېلېكتىرونلۇق سودا سۇپىسى تەمىنات – سودا e ئائىلىسىنىڭ شىنجاڭ سارىيى توردا رەسمىي تىجارەت باشلىدى.
</S>
<S ID=28510>
   تەمىنات – سودا e ئائىلىسى ‹‹يېزا ئىگىلىكى، يېزا، دېھقانلار››غا مۇلازىمەت قىلىدىغان، ئىمكانىيەتلىك سىجىل تەرەققىي قىلىدىغان، يېزىلارنىڭ ئېلېكتىرونلۇق سودىسىنى جانلاندۇرىدىغان كۆزنەك. ئۇنىڭ ئاپتونوم رايونىمىزنىڭ يېزا ئىگىلىك قوشۇمچە مەھسۇلاتلىرىنى ۋە يېزىلارنىڭ ئىقتىسادىي تەرەققىياتىغا قانداق ئۆزگىرىش ئېلىپ كېلىدىغانلىقىنى يەنە كۆزىتىشكە توغرا كېلىدۇ. لېكىن شۇنى مۇئەييەنلەشتۈرۈشكە بولىدۇكى، ‹‹ئالاقە تورى+يېزا ئىگىلىكى›› تەپەككۇرى شىنجاڭنىڭ بىپايان يېزىلىرىنى قاپلايدۇ، بارغانسېرى كۆپ كىشى بۇنىڭدىن نەپكە ئېرىشىدۇ. ياڭاق، بادام، ئۆرۈك قېقى، كىشمىش، ئۈستقۇددۇس، ئەتىرگۈل، جۇخارگۈل چېيى، تەڭرىتاغ قار لەيلىسى، جىڭ ئالقىتى، ئۇزۇن تالالىق پاختا، يېڭى مېۋە، كۆكتاتلار ھەم دېھقانچىلىق ماشىنىلىرى، دېھقانچىلىق سايمانلىرى، خىمىيەۋى ئوغۇت قاتارلىقلارنىڭ توردىكى بازىرى ئاۋاتلاشتى.
</S>
<S ID=28511>
   توردا شىنجاڭ سارىيىنىڭ ئېچىلىشى بىلەن، ئاپتونوم رايونىمىزنىڭ ئېسىل يېزا ئىگىلىك ئۆزگىچە مەھسۇلاتلىرىنىڭ سېتىلىشى ئۈچۈن يەنە بىر يېڭى سۇپا ھازىرلاندى. بۇ سۇپا يېڭى پۇرسەتتىن دېرەك بېرىدۇ، بۇ، يېزا ئىگىلىك قوشۇمچە مەھسۇلاتلىرىنى ئۆلچەملەشتۈرۈش، تۈجۈپىلەشتۈرۈش، كۆلەملەشتۈرۈش، ماركىلاشتۇرۇش تەرەققىياتىغا تۈرتكە بولۇش، يېزىلارنىڭ ئىقتىسادىي، ئىجتىمائىي تەرەققىياتى ۋە سودا ئوبوروتىنىڭ زامانىۋىلىشىش سەۋىيەسىنى ئۆستۈرۈش جەھەتتە زور ئەھمىيەتكە ئىگە.
</S>
<S ID=28512>
   توردا شىنجاڭ سارىيىنىڭ ئېچىلغانلىقىنى تەبرىكلەش ئۈچۈن، ئاپتونوم رايونلۇق تەمىنات – سودا كوپىراتىپى توردا شىنجاڭنىڭ ئۆزگىچە يېزا ئىگىلىك مەھسۇلاتلىرىنى كۆرگەزمە قىلىپ سېتىش، تونۇشتۇرۇش پائالىيىتىنى ئۇيۇشتۇردى، شىنجاڭدىكى ھەر دەرىجىلىك تەمىنات – سودا سىستېمىسى بۇنىڭغا 70 نەچچە خىل تاۋارنى قاتناشتۇردى، پائالىيەت مەزگىلىدىكى سېتىش سوممىسى 1 مىليون 560 مىڭ يۈەنگە يەتتى.
</S>
<S ID=28513>
   شىنجاڭ سارىيى تۈرىنىڭ مەسئۇلى ياڭ جيەنلۇڭ مۇنداق دېدى: شىنجاڭ سارىيىنى قۇرۇشتا مەۋقە تەمىنات – سودا كوپىراتىپىنىڭ ئەنئەنىۋى ئەۋزەللىكىگە قارىتىلىپ، يېزا ئېلېكتىرونلۇق سودىسى ۋە يېزا ئىگىلىك مەھسۇلاتلىرى ئېلېكتىرونلۇق سودىسىنى مۇھىم نۇقتا قىلىش ئارقىلىق، سودا ۋە مۇلازىمەتتىن ئىبارەت ئىككى چوڭ ئىقتىدار بۆلىكىدىن ئۆتۈپ، تور سودىسى، ئامباردا ساقلاش – توشۇش، ئاخىرقى نۇقتىغا يەتكۈزۈش بىر گەۋدىلەشكەن تىجارەت شەكىللەندۈرۈلۈپ، توردا ۋە تور سىرتىدىكى يۇغۇرۇلما تەرەققىيات ئىشقا ئاشۇرۇلدى. ھازىر شىنجاڭ ئىچىدىكى 1 – دەرىجىلىك تەمىنات – سودا كارخانىسىدىن 40ى بۇ سۇپىغا كىردى، شۇنىڭ بىلەن بىللە ئۇنىڭ قارمىقىدا سەككىز ناھىيە دەرىجىلىك ساراي تەسىس قىلىندى، ئۇلاردا سېتىلىۋاتقان %90 تاۋار يېزا ئىگىلىك مەھسۇلاتلىرىدۇر.
</S>
<S ID=28514>
   ھازىر ئالى بابا، جىڭدۇڭ، سۇنىڭ ۋەكىللىكىدىكى ئالاقە تورى كارخانىلىرى يېزا ئېلېكتىرونلۇق سودا تىجارەت تورىنى قۇرۇپ، ئەسلىدە ئېلېكتىرونلۇق سودا بازىرىنىڭ ئاخىرقى ئۇچىدا تۇرۇۋاتقان يېزا رايونلىرىنى كۈنسېرى ئاساسىي جەڭگاھقا ئايلاندۇرۇۋاتىدۇ.
</S>
<S ID=28515>
   سانلىق مەلۇماتلاردا كۆرسىتىلىشىچە، يۇقىرىدىكى بىرقانچە چوڭ ئېلېكتىرونلۇق سودا ماگناتلىرى ئېلېكتىرونلۇق سودا سوممىسىنىڭ %80 تىن كۆپرەكىنى ئىگىلىگەن. مۇشۇنداق ئەھۋالدا، تەمىنات – سودا كوپىراتىپىنىڭ ئېلېكتىرونلۇق سودا سۇپىسىنىڭ يەنە قانچىلىك تەرەققىيات بوشلۇقى بار؟
</S>
<S ID=28516>
   ئاپتونوم رايونلۇق تەمىنات – سودا كوپىراتىپى مۇدىرىيىتىنىڭ مۇئاۋىن مۇدىرى لى شۇەن مۇنداق قارىدى: باشقا ئېلېكتىرونلۇق سودا ماگناتلىرى بىلەن سېلىشتۇرغاندا، تەمىنات – سودا كوپىراتىپى 60 يىل ئىلگىرىلا يېزا بازارلىرىنى مونوپول قىلغان بولۇپ، نۇقتىسى كۆپ، دائىرىسى كەڭ.
</S>
<S ID=28517>
   ئىگىلىنىشىچە، ئاپتونوم رايونلۇق تەمىنات – سودا كوپىراتىپى رايون، ۋىلايەت (شەھەر)، ناھىيە ھەم ئاساسىي قاتلامدىن ئىبارەت تۆت دەرىجىگە ئىگە بولۇپ، 2015 – يىلى پۈتۈن سىستېمىنىڭ سېتىش سوممىسى 52 مىليارد 800 مىليون يۈەنگە يەتكەن؛ تۈرلۈك زەنجىرسىمان تىجارەت مونوپول كارخانىسىدىن 60 نەچچىسى، تۈرلۈك تاۋار يەتكۈزۈپ بېرىش مەركىزىدىن 264ى، ناھىيە ھەم ناھىيە دەرىجىلىكتىن تۆۋەن يېزا ئىگىلىك ماتېرىياللىرى، يېزا ئىگىلىك قوشۇمچە مەھسۇلاتلىرى، كۈندىلىك سانائەت بۇيۇملىرى، ھاسىلىي بايلىق قاتارلىق تۈرلۈك زەنجىرسىمان سېتىش تىجارەت تور نۇقتىسىدىن 22 مىڭ 89 ى بار بولۇپ، ئاپتونوم رايونىمىزدىكى %100 ناھىيە(شەھەر)نى، %92 يېزا – بازارنى ۋە %60 تىن كۆپرەك مەمۇرىي كەنتنى قاپلىغان؛ يېزا ئىگىلىك مەھسۇلاتلىرىنى ئاساس قىلغان توپ تارقىتىش بازىرىدىن 14ى، يېزا ئىگىلىك قوشۇمچە مەھسۇلاتلىرىنى پىششىقلاپ ئىشلەش كارخانىسىدىن 77 سى بار...
</S>
<S ID=28518>
   شىنجاڭ مالىيە – ئىقتىساد ئۇنىۋېرسىتېتى ئىقتىساد ئىنستىتۇتىنىڭ يېزا رايونلىرى تەرەققىياتى كافىدىراسىنىڭ مۇدىرى، باشقۇرۇش ئىلمى دوكتورى گو يەنچىن مۇنداق دېدى: ئېلىمىزدىكى ھەر دەرىجىلىك تەمىنات – سودا كوپىراتىپلىرىنىڭ ‹‹يېزا ئىگىلىكى، يېزا، دېھقانلار›› بىلەن بولغان ئارىلىقى نۆل دېيەرلىك، يېزا ئۇنىۋېرسال مۇلازىمەت كوپىراتىپى، كەسپىي ھەمكارلىق كوپىراتىپى ۋە تىجارەت مۇلازىمەت تور نۇقتىسى يېزىلاردا تەسىس قىلىنغان بولۇپ، تەمىنات – سودا كوپىراتىپىنى ‹‹يېزا ئىگىلىكى، يېزا، دېھقانلار››غا ئەڭ بىۋاسىتە، ئەڭ ئاساسلىق مۇلازىمەت قىلىدىغان ھالقىغا ئايلاندۇرغان.
</S>
<S ID=28519>
   ياڭ جيەنلۇڭ مۇنداق دېدى: تەمىنات – سودا e ئائىلىسى ئەسلىدە بار بولغان يۇمشاق دېتال ئۈسكۈنىسى ۋە پىشىپ يېتىلگەن ئېلېكتىرونلۇق سودا باشقۇرۇش كوللېكتىپىغا تايىنىپ ھەم تەكرار مەبلەغ سېلىپ قۇرۇشتىن ساقلىنالايدۇ ھەم ھازىرقى زور سىستېمىسىنى جانلاندۇرالايدۇ، بۇنىڭ بىلەن تەمىنات – سودا سىستېمىسىنى ‹‹ئالاقە تورى+›› ئېغىزىدا كېڭىيىش، دەرىجىسىنى ئۆستۈرۈش، يۇغۇرۇلۇش ئىمكانىيىتىگە ئىگە قىلالايدۇ.
</S>
</TEXT>
/BODY
/DOC