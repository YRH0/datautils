<DOC>
<DOCID>TIANSHAN.528188</DOCID>
<HEADER>
<CLASS>خەلقئارا</CLASS>
<DATE>2016-06-14 12:47:17</DATE>
</HEADER>
<BODY>
<HEADLINE>
<S ID=30429>
ئامېرىكىدىكى ئىرق مەسىلىسى ۋە تەبىقىلەرگە بۆلۈنۈش قانۇن يۈرگۈزۈش ناھەقچىلىقىنى ئېغىرلاشتۇردى
</S>
</HEADLINE>
<TEXT>
<S ID=30430>
   ئىجتىمائىي ئادىللىققا بولغان تونۇش پەرقى كىشىلەرنىڭ قانۇن يۈرگۈزۈش ناھەقچىلىكىگە بولغان چۈشەنچىسىنى كۈچەيتتى
</S>
<S ID=30431>
   ۋاڭ خۇەن (جۇڭگو ئىجتىمائىي پەنلەر ئاكادېمىيەسى ئامېرىكا تەتقىقات ئورنىنىڭ كاندىدات تەتقىقاتچىسى): ئامېرىكىدا ئېغىر ئىقتىسادىي، ئىجتىمائىي ناھەقچىلىك مەۋجۇت. بولۇپمۇ ئىرقىي باراۋەرسىزلىك ناھايىتى ئېغىر. گەرچە ئىرقىي كەمسىتىش قانۇنلىرى ئاساسىي جەھەتتىن بىكار قىلىنغان بولسىمۇ، قانۇن چىقىرىش يېتەكچىلىكى قانۇن يۈرگۈزۈش ئادىللىقى، شۇنداقلا كىشىلەرنىڭ قانۇن يۈرگۈزۈش ئادىللىقىغا بولغان تونۇشىغا بىۋاسىتە تەسىر كۆرسەتمەكتە.
</S>
<S ID=30432>
   ئامېرىكا فېدېراتسىيە ئەدلىيە مىنىستىرلىقىنىڭ ئىككى تەكشۈرۈش دوكلاتىدا فېرگۇسون دېلوسىدا ساقچى ئەمەلدارى ۋېلسوننىڭ ئوق چىقىرىشى قانۇنلۇق، بۇ دېلونى قانۇن يۈرگۈزۈش جەھەتتىن سوتلاشتا ناھەقچىلىك مەۋجۇت ئەمەس، دەپ كۆرسىتىلگەن، لېكىن فېرگۇسون ساقچى دائىرىلىرىنىڭ ئادەتتە قانۇن ئىجرا قىلىشىدا ناھەقچىلىك مەۋجۇت. ئافرىقىلىق پۇشتىدىن بولغان ئامېرىكىلىقلارنىڭ فېرگۇسون دېلوسىدىكى قانۇن يۈرگۈزۈش ناھەقچىلىكىنى ئەيىبلىشىنى ئەمەلىيەتتە ساقچى دائىرىلىرىنىڭ ئۇزاقتىن بۇيانقى قانۇن ئىجرا قىلىشتىكى ئادالەتسىزلىكى كەلتۈرۈپ چىقارغان.
</S>
<S ID=30433>
   مۇھىم دېلولارنى سوتلاش جەريانىدا زاسېداتېللار ئۆمىكىنىڭ ئەزالىرى كېسىم نەتىجىسىگە تەسىر كۆرسىتىدۇ. تەتقىقاتلاردا كۆرسىتىلىشىچە، ئامېرىكىنىڭ نۇرغۇن جايىدا ھەر خىل باھانىلەر بىلەن ئافرىقىلىق پۇشتىدىن بولغان ئامېرىكىلىقلارنى زاسېداتېللار ئۆمىكىدىن چىقىرىۋېتىش ئەھۋاللىرى مەۋجۇت ئىكەن. بىر قىسىم تالاش – تارتىشتا قالغان قانۇن يۈرگۈزۈش دېلولىرىدا زاسېداتېللار ئۆمىكى مۇھىم رول ئوينايدىكەن. مەسىلەن، ‹‹ئەسىر سوتى›› دەپ قارالغان سىمپىسون دېلوسىدا، جىنايى ئىشلار دەۋا دېلوسى ۋە ھەق تەلەپ دەۋا دېلوسىنىڭ نەتىجىسى ئوخشاش بولمىغان، بۇنىڭدا ئىككى زاسېداتېللار ئۆمىكى ئەزالىرىنىڭ ئىرقىي ئارقا كۆرۈنۈشى ئوخشاش بولماسلىق ھالقىلىق رول ئوينىدى، دەپ قارالغان. دېمەك، ئىجتىمائىي ئادىللىققا بولغان تونۇش پەرقى كىشىلەرنىڭ قانۇن يۈرگۈزۈش ناھەقچىلىكىگە بولغان چۈشەنچىسىنى كۈچەيتتى. ئامېرىكىلىقلارنىڭ نۇرغۇن مۇھىم ئىجتىمائىي مەسىلىگە بولغان تونۇشىدا تۈپ پەرق بار، ھەتتا ئامرىكا فېدېراتسىيە ئالىي سوت مەھكىمىسى يېقىنقى يىللاردىن بۇيان كېسىم چىقارغان نۇرغۇن مۇھىم دېلودا 5:4 نىسبەتتىكى ئاۋاز بويىچە كېسىم چىقىرىلغان.
</S>
<S ID=30434>
   جاڭ شىرۇڭ (ج ك پ مەركىزىي كومىتېتى پارتىيە مەكتىپى خەلقئارا ئىستراتېگىيەلىك تەتقىقات ئورنىنىڭ دوتسېنتى): ئامېرىكىدىكى قانۇن يۈرگۈزۈش ناھەقچىلىكىنىڭ يىلتىزى سىياسىي، ئىدىيە ساھەسىدە ئۇزاق تارىخقا ئىگە بولغان ئىرقچىلىقتا ئىپادىلىنىدۇ. ئامېرىكا جەمئىيىتىدە قارا تەنلىكلەر ۋە ئاز سانلىق مىللەتلەرنى كەمسىتىش جەمئىيەتنىڭ مائارىپ، مەدەنىيەت، ئىشقا ئورۇنلىشىش قاتارلىق ھەر قايسى قاتلىمىدا كۆرۈلۈۋاتىدۇ، بۇنداق كەمسىتىش ئاق تەنلىكلەرنىڭ قەلبىدىكى ئەۋزەللىك ئېڭىدىن پەيدا بولغان، قانۇن يۈرگۈزۈش ساھەسىدە ئىرقىي كەمسىتىش ئەڭ ئېغىر. ئامېرىكا ھۆكۈمىتى ۋە جەمئىيەت ئۈنۈملۈك تەدبىر قوللىنىپ ئىرقىي كەمسىتىشكە تاقابىل تۇرماي، ئىرقچىلىقنى شەخسىي مەسىلە دەپ قاراپ، تۈزۈم، سىستېما خاراكتېرلىك يىلتىزىنى قازمىدى.
</S>
<S ID=30435>
   ئىقتىسادىي ساھەدە ئامېرىكىدىكى ئاز سانلىق مىللەتلەر ئىقتىسادىي ۋە ئىجتىمائىي تۇرمۇشتىكى ئاجىز ئورنىنى ئۆزگەرتەلمىدى، ئافرىقىلىق پۇشتىدىن بولغان ئامېرىكىلىقلار ئىگە بولغان بايلىق ئاق تەنلىكلەرنىڭ 12 دىن بىر قىسمىغا توغرا كېلىدۇ. ئوبزورلاردا قارىلىشىچە، ئافرىقىلىق پۇشتىدىن ۋە لاتىن ئامېرىكىلىق پۇشتىدىن بولغان ئامېرىكا ئائىلىلىرى ئۈچۈن ئېيتقاندا، ئامېرىكا ئارزۇسى ئۇلاردىن ناھايىتى يىراق ئىكەن. نامراتلىق نىسبىتىنىڭ ئەۋلادمۇ ئەۋلاد ئېشىشىغا ئەگىشىپ، ئىقتىسادىي پۇرسەت كەمچىل بولدى، پاراۋانلىق كاپالىتىگە ئىگە تۆۋەن كىرىملىك كىشىلەر بىلەن يۇقىرى جىنايەت نىسبىتى ئوتتۇرىسىدىكى باغلىنىش قانۇن ئىجرا قىلىش تارماقلىرىنىڭ ئېڭى ۋە ئىجرا قىلىشى داۋامىدا ئۈزلۈكسىز كۈچىيىدۇ.
</S>
<S ID=30436>
   تود كوكېس(ئامېرىكا تەرەققىيات مەركىزىنىڭ ئالىي تەتقىقاتچىسى، جىنايى ئىشلار ئەدلىيە سىياسىتى تۈرىنىڭ مەسئۇلى): ئامېرىكا ئالدىنقى ئەسىرنىڭ 80 – ۋە 90 – يىللىرى جىنايى قىلمىشلارنى ‹‹قاتتىق جازالاش›› سىياسىتىنى يولغا قويدى، بۇ، ئەسلىدىلا نامراتلىق نىسبىتى يۇقىرى، پۇرسەت كەمچىل، ئىقتىسادىي ۋە ئىجتىمائىي ئورنى تۆۋەن رايونلارغا يامان ئاقىۋەت ئېلىپ كەلدى. قانۇن ئىجرا قىلىش داۋامىدا قېپقالغان تارىخىي مەسىلىلەر، شۇنداقلا ھازىر مەۋجۇت بولۇپ تۇرۇۋاتقان ئىرقىي كەمسىتىش كۆپ تەرەپلەردە ئىپادىلەندى، مەسىلەن، ئاز سانلىق مىللەتلەرگە قارىتىلغان جىنايىتىنى ئېغىرلىتىۋېتىش، ھە دېسىلا قاماش قاتارلىقلار ئاز سانلىق مىللەتلەر نامراتلىق نىسبىتىنىڭ ئىجتىمائىي ئوتتۇرىچە سەۋىيەدىن يۇقىرى بولۇشىنى كەلتۈرۈپ چىقىرىشتىكى مۇھىم سەۋەب بولۇپ قالدى. ھازىر ئامېرىكا تۈرمىلىرىدە قامالغان ئاز سانلىق مىللەتلەر قامالغانلار ئومۇمىي سانىنىڭ %60 ىنى ئىگىلەيدۇ، لېكىن ئاز سانلىق مىللەتلەرنىڭ نوپۇسى ئامېرىكا ئومۇمىي نوپۇسىنىڭ پەقەت %39.9 ىنىلا ئىگىلەيدۇ. ئافرىقىلىق پۇشتىدىن بولغان ئاياللارنىڭ قامىلىش نىسبىتى بولسا باشقا مىللەت پۇشتىدىن بولغانلاردىن كۆرۈنەرلىك يۇقىرى.
</S>
<S ID=30437>
   مېلنىكوۋ(رۇسىيە موسكۋا ئۇنىۋېرسىتېتى قانۇن فاكۇلتېتىنىڭ دوتسېنتى): ئىرقىي مەسىلە ئامېرىكا قانۇن يۈرگۈزۈش سىستېمىسىدىكى ناھەقچىلىكنى كەلتۈرۈپ چىقارغان مۇھىم سەۋەب. بۇنىڭ ئىچىدە، قارا تەنلىكلەرگە قارىتىلغان ناھەقچىلىك ناھايىتى روشەن بولۇۋاتىدۇ. ئامېرىكا نامدا بۇنىڭغا ئۈزلۈكسىز تۈزىتىش كىرگۈزۈۋاتقان بولسىمۇ، ئەمەلىيەتتە باسقان قەدىمى چوڭ ئەمەس. مەسىلەن، قارا تەنلىكلەر ئامېرىكا نوپۇسىنىڭ %13 ىنى ئىگىلىسىمۇ، قارا تەنلىك جىنايەتچىلەرنىڭ جىنايەتچى ئومۇمىي سانىدا ئىگىلىگەن نىسبىتى %50كە يېتىدۇ. قارا تەنلىكلەرنىڭ تۈرمىدە يېتىش نىسبىتى ئاق تەنلىكلەرنىڭ ئاز كەم يەتتە ھەسسىسىگە توغرا كېلىدۇ. قانۇن يۈرگۈزۈش ناھەقچىلىكىنىڭ كۆرۈلۈشىدىكى يەنە بىر سەۋەب شۇكى، جەمئىيەت قاتلىمىنىڭ ئايرىلىشى روشەن، باي – نامراتلىق پەرقى چوڭ، ئامېرىكىنىڭ بىر ئىشتاتى ياكى شەھىرىدە ئوخشاش سەۋىيەدە ياشاۋاتقان قارا تەنلىك بىلەن ئاق تەنلىكنى ئۇچراتماق تەس.
</S>
<S ID=30438>
   خۇ يىشەن(سىنگاپور نەنياڭ تەبىئىي پەن ۋە سانائەت پەنلىرى ئۇنىۋېرسىتېتى راجاراتنام خەلقئارا مۇناسىۋەت ئىنستىتۇتىنىڭ ئالىي تەتقىقاتچىسى): ئامېرىكىدا قانۇن يۈرگۈزۈش ناھەقچىلىكى بىلەن ئىرقىي كەمسىتىشنىڭ ئۇزاق تارىخىي باغلىنىشى بار. ئامېرىكا قانۇن يۈرگۈزۈش ناھەقچىلىكى ئەمەلىيىتىدە ئىرقىي كەمسىتىشنىڭ ئىزناسى بار، شۇنداقلا مەدەنىيەت ۋە ئىقتىسادىي تەرەققىيات قاتارلىق تەرەپلەردىكى تەسىرى بار. مەدەنىيەتنىڭ ئارىلىشىپ كېتىشى دائىم چۈشىنىشتىكى پەرقنى، قانۇن ئىجرا قىلىش ياكى قانۇن يۈرگۈزۈشتىكى پەرقنى كەلتۈرۈپ چىقىرىدۇ. 2008 – يىلىدىكى ئىقتىسادىي كىرىزىستىن كېيىن، ئامېرىكىنىڭ نۇرغۇن جايىنىڭ ئىقتىسادىي تەرەققىياتى بىر ئىزدا توختاپ قالدى. ئاق تەنلىكلەر ۋە ئافرىقىلىق پۇشتىدىن بولغانلار تىرىكچىلىك قىلىش ئۈچۈن چوڭ شەھەرلەرنىڭ ئەتراپىدىكى رايونلاردا ئارىلىشىپ ياشىدى. ساقچىلار بۇ رايونلارنى قاتتىق نازارەت قىلىدۇ. قانۇن ئىجرا قىلىش داۋامىدا بۇ باشقىلارنىڭ نارازىلىقىنى قوزغاپ، ھوقۇققا دەخلى – تەرۇز قىلىشنى كەلتۈرۈپ چىقىرىدۇ.
</S>
<S ID=30439>
   ۋاڭ خۇەن: قانۇن يۈرگۈزۈش ناھەقچىلىكى نۇرغۇن يامان ئاقىۋەتنى كەلتۈرۈپ چىقاردى. ھۆكۈمەتنىڭ قانۇنلۇق نوپۇزىنى ئاجىزلىتىپ، جەمئىيەتتە مۇقىمسىزلىق ئامىلىنى كۆپەيتىپ، جەمئىيەتنى تۈزەش تەننەرخىنى ئۆستۈردى. رودنىي كىن دېلوسى، فېرگۇسون ۋەقەسى قاتارلىق بىر نەچچە دېلودا نۇرغۇن ئافرىقىلىق پۇشتىدىن بولغان ئامېرىكىلىقلار قانۇن يۈرگۈزۈشتە ناھەقچىلىك ئېغىر دەپ قارىدى، جەمئىيەتتە ئېغىر پاراكەندىچىلىك پەيدا بولدى. سىمپىسون دېلوسى ئاق تەنلىكلەر ۋە قارا تەنلىكلەر ئارىسىدىكى ئارازلىقنى كەلتۈرۈپ چىقىرىپ، ئاق تەنلىكلەرنىڭ ئىجتىمائىي چىقىم ۋە مىللەتلەر ئارىسىدىكى پۇرسەتنىڭ باراۋەر بولۇشىنى ئۇزاق مەزگىل قوللىشىغا ئېغىر تەسىر يەتكۈزدى. ئوخشاش بولمىغان مىللەتلەر سىياسىي بېسىم ئارقىلىق قانۇن يۈرگۈزۈش جەريانىغا ئارىلىشىپ، قانۇن يۈرگۈزۈشكە تەسىر يەتكۈزدى، كىشىلەرنىڭ قانۇن يۈرگۈزۈش ئادىللىقىغا بولغان گۇمانى قانۇن يۈرگۈزۈشنى ئاسانلا سىياسىي تۈسكە كىرگۈزىدۇ.
</S>
<S ID=30440>
   جاڭ شىرۇڭ: فېرگۇسون دېلوسى كەلتۈرۈپ چىقارغان ئىجتىمائىي ۋە ئەخلاق ئاقىۋىتى قانۇندىن ھالقىپ كەتتى. بىر تەرەپتىن، قانۇن يۈرگۈزۈش پۇقرالارنىڭ ھوقۇقىنى قوغدايدىغان ئاخىرقى مۇداپىئە سېپى، قانۇن يۈرگۈزۈش ناھەقچىلىكى تېخىمۇ زور ئىجتىمائىي ھەتتا سىياسىي كىرىزىسنى كەلتۈرۈپ چىقىرىدۇ. ئىرقىي كەمسىتىش مەسىلىسى كەلتۈرۈپ چىقارغان چوڭقۇر ئىجتىمائىي زىددىيەت ھەر ۋاقىت پارتلىشى، قانۇن يۈرگۈزۈش ناھەقچىلىكى بۇنىڭغا سەۋەب بولۇپ قېلىشى مۇمكىن. ھەتتا ئامېرىكا زۇڭتۇڭى ئوبامامۇ بۇ دېلونىڭ ئامېرىكىغا تېخىمۇ زور خىرىس ئېلىپ كەلگەنلىكىنى ئېتىراپ قىلدى. يەنە بىر تەرەپتىن، قانۇن يۈرگۈزۈش ناھەقچىلىكى ئىرقىي كەمسىتىشنىڭ كۈچىيىشى ۋە جەمئىيەت قاتلىمىنىڭ بۆلۈنۈشىنى ۋاسىتىلىك ئىلگىرى سۈرىدۇ. قانۇن يۈرگۈزۈش ناھەقچىلىكىنىڭ كۆلەڭگۈسى ئامېرىكىدىكى ئاساسلىق ئېقىمدىكى كىشىلەر توپى بىلەن ئافرىقىلىق پۇشتىدىن بولغانلارنىڭ بۆلۈنۈشىنى تېخىمۇ كۈچەيتىدۇ، ھەتتا ئادەم سەۋەبىدىن بۆلۈنۈش ئېڭىنى كەلتۈرۈپ چىقىرىدۇ. ئۇزاقتىن بۇيان ئامېرىكا ‹‹قىلچە يول قويماسلىق›› يۇقىرى بېسىم سىياسىتى بىلەن زوراۋانلىق جىنايەتلىرىگە زەربە بەردى، ئىرقىي كەمسىتىش بىلەن ساقچىلارنىڭ ھەربىيلىشىشى قانۇن ئىجرا قىلىش تارماقلىرى بىلەن ئاز سانلىق مىللەتلەر ئوتتۇرىسىدىكى، بولۇپمۇ ئافرىقىلىق پۇشتىدىن بولغانلار بىلەن بولغان زىددىيەت ۋە ئۆزئارا ئىشەنمەسلىكنى كۈچەيتىۋەتتى. يېقىنقى 40 نەچچە يىلدا بالتىمور شەھىرىنىڭ نوپۇسى 300 مىڭغا يېقىن ئازىيىپ، 600 نەچچە مىڭ نوپۇس قالغان، زور تۈركۈمدىكى ئوتتۇرا قاتلامدىن بولغان ئاق تەنلىكلەر بەس – بەستە بۇ يەردىن كۆچۈپ كېتىشتى، بەزى چوڭ شەھەرلەرنىڭ ئافرىقىلىق پۇشتىدىن بولغانلار ياشايدىغان رايونلىرىدىكى ئاق تەنلىكلەرمۇ ئارقا – ئارقىدىن كۆچۈپ كەتتى. بۇنداق ئىجتىمائىي ناھەقچىلىك ئافرىقا پۇشتىدىن بولغان كىشىلەر توپىنى مائارىپ، ئىشقا ئورۇنلىشىش، پاراۋانلىق قاتارلىق تەرەپلەردە پايدىسىز ئورۇنغا چۈشۈرۈپ قويدى، شۇنداقلا جەمئىيەت تەرتىپى بىلەن مۇناسىۋەتلىك بولغان مەسىلىلەرنى كەلتۈرۈپ چىقاردى. بۇ يەنە يامان سۈپەتلىك ئايلىنىشنى شەكىللەندۈردى.
</S>
<S ID=30441>
   تود كوكېس: قانۇننى زوراۋانلىق بىلەن ئىجرا قىلىش، قانۇننى ھەددىدىن زىيادە ئىجرا قىلىش ۋە قانۇن ئىجرا قىلىش جەريانىدا ‹‹ھەممىنى جىنايەت دەپ قاراش›› ئامېرىكىغا زور زىيان ئېلىپ كەلدى. مەسىلەن، ئامېرىكىدا نۇرغۇن كىشىنىڭ جىنايەت خاتىرىسى بار، بۇنىڭ ئىچىدىكى زور بىر قىسىم كىشى پەقەت ناھايىتى ئۇششاق سەۋەنلىك ئۆتكۈزگەن بولۇپ، ئەيىبلەنمەيدۇ ياكى سوت تەرىپىدىن جىنايىتى بار دەپ قارالمايدۇ. لېكىن ئۆتكۈزگەن سەۋەنلىكى كىچىك بولسىمۇ، جىنايەت خاتىرىسى قالدۇرۇلسىلا، شۇ كىشىنىڭ ئىشقا ئورۇنلىشىش، ئۆي سېتىۋېلىش، تەربىيەلىنىشنى قوبۇل قىلىشىغا تەسىر يەتكۈزىدۇ.
</S>
<S ID=30442>
   ئامېرىكا ئىلگىرىلەش مەركىزىنىڭ بىر تۈرلۈك ئەڭ يېڭى دوكلاتىدا كۆرسىتىلىشىچە، ئامېرىكىدا 33 مىليوندىن 36 مىليون 500 مىڭغىچە بولغان بالىنىڭ ئاتا – ئانىسىنىڭ جىنايەت خاتىرىسى بار. ئاتا – ئانىسىنىڭ جىنايەت خاتىرىسى بولسا، بالىنىڭ كەلگۈسىدىكى ئىستىقبالىغا تەسىر يەتكۈزۈپلا قالماي، يەنە ئۇلارنىڭ تىل ئۆگىنىشى، تەربىيەلىنىشى، جىسمانىي ۋە پىسخىك ساغلاملىقى، كەلگۈسىدىكى كەسپى ۋە كىرىمىگىمۇ تەسىر يەتكۈزىدۇ.
</S>
<S ID=30443>
(داۋامى بار)
</S>
<S ID=30444>
‹‹خەلق گېزىتى››دىن ئېلىندى
</S>
<S ID=30445>
‏
</S>
</TEXT>
/BODY
/DOC