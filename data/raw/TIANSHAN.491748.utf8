<DOC>
<DOCID>TIANSHAN.491748</DOCID>
<HEADER>
<CLASS>شىنجاڭ</CLASS>
<DATE>2016-01-22 12:40:04</DATE>
</HEADER>
<BODY>
<HEADLINE>
<S ID=4907>
ئاياللارنىڭ بوشلۇقتا ئەركىن چاڭغا تېيىلىش ماھارىتى ھەل قىلغۇچ مۇسابىقىسىدە جاڭ شىن ئاپتونوم رايونىمىز ئۈچۈن تۇنجى ئالتۇن مېدالنى قولغا كەلتۈردى
</S>
</HEADLINE>
<TEXT>
<S ID=4908>
  21-يانۋار ئۈرۈمچى ۋەكىللەر كوماندىسىنىڭ ماھىرى جاڭ شىن مۇسابىقىدە.( زو يى فوتوسى)
</S>
<S ID=4909>
　　مۇخبىرىمىز دۇڭ لياڭ خەۋەر قىلىدۇ: 21 - يانۋار مەملىكەتلىك 13 - نۆۋەتلىك قىشلىق تەنھەرىكەت مۇسابىقىسى باشلانغاندىن كېيىنكى تۇنجى مۇسابىقە كۈنى بولۇپ، ئۈرۈمچى كوماندىسى ماھىرى جاڭ شىن ئاياللارنىڭ بوشلۇقتا ئەركىن چاڭغا تېيىلىش ماھارىتىنىڭ يەككىلەر ھەل قىلغۇچ مۇسابىقىسىدە ماھارىتىنى ياخشى جارى قىلدۇرۇپ، بۇ نۆۋەتلىك قىشلىق تەنھەرىكەت مۇسابىقىسىنىڭ تۇنجى ئالتۇن مېدالىنى قولغا كەلتۈردى.
</S>
<S ID=4910>
ئۈرۈمچى كوماندىسى ماھىرى ۋاڭ شىندى ئەرلەرنىڭ يەككىلەر ھەل قىلغۇچ مۇسابىقىسىدە مىس مېدالغا ئېرىشتى.
</S>
<S ID=4911>
　　بوشلۇقتا ئەركىن چاڭغا تېيىلىش ماھارىتى مۇسابىقىسى شۇ كۈنى تەڭرىتاغ بوغدا كۆلى خەلقئارا چاڭغا تېيىلىش مەيدانىدا ئۆتكۈزۈلدى.
</S>
<S ID=4912>
ئالدىن ئۆتكۈزۈلگەن ئاياللارنىڭ تەييارلىق، ھەل قىلغۇچ مۇسابىقىلىرىدە جەمئىي بەش ۋەكىللەر كوماندىسىدىن ئون تەنھەرىكەتچى مۇسابىقىگە قاتناشتى.
</S>
<S ID=4913>
بۇنىڭ ئىچىدە، ئۈرۈمچى كوماندىسى سوچى قىشلىق ئو ت م دە كۈمۈش مېدالغا ئېرىشكەن ماھىر شۈ مېڭتاۋ، سوچى قىشلىق ئو ت م دە مىس مېدالغا ئېرىشكەن ماھىر جاڭ شىن، دۇنيا لوڭقىسى مۇسابىقىسىدە ئالتۇن مېدالغا ئېرىشكەن ماھىر ياڭ يۈ قاتارلىق بەش كىشىدىن تەشكىللەنگەن، جۇ يىڭيىڭ سانجى ئوبلاستىغا ۋاكالىتەن مۇسابىقىگە قاتناشتى.
</S>
<S ID=4914>
　　دەسلەپكى ئوندىن ئالتىنى تاللاش تەييارلىق مۇسابىقىسىدە، چىچىخار شەھىرى كوماندىسىدىكى كۇڭ فەنيۈ 92.75 نومۇرغا ئېرىشىپ 1 - بولدى؛ ئۈرۈمچى كوماندىسىدىكى جاڭ شىن، شۈ مېڭتاۋ، سۈي ياشىن بىلەن سانجى ئوبلاستى كوماندىسىدىكى جۇ يىڭيىڭ ئوڭۇشلۇق ھالدا كېيىنكى باسقۇچلۇق مۇسابىقىگە قاتنىشىش سالاھىيىتىگە ئېرىشتى.
</S>
<S ID=4915>
　　ھەل قىلغۇچ مۇسابىقىدە، ئۈچ داڭلىق ماھىر كۇڭ فەنيۈ، جاڭ شىن ۋە شۈ مېڭتاۋ كەسكىن ئېلىشتى.
</S>
<S ID=4916>
ئالدى بىلەن مەيدانغا چىققان شۈ مېڭتاۋ قىيىنلىق دەرىجىسى 3.800 بولغان ھەرىكەتنى تاماملاش جەريانىدا سەۋەنلىك ئۆتكۈزۈپ يارىلانغاچقا، ئاران 63.08 نومۇرغا ئېرىشىپ 5 - بولۇپ قالدى.
</S>
<S ID=4917>
جاڭ شىن قىيىنلىق دەرىجىسى 3.525 بولغان ھەرىكەتنى تاللىدى، ئۇنىڭ پۈتۈن موللاق ئېتىش جەريانى ناھايىتى ئۆلچەملىك بولۇپ، ئاخىرىدا يەردە پۇختا تۇرۇپ، 94.47 نومۇرغا ئېرىشتى.
</S>
<S ID=4918>
ماھىر كۇڭ فەنيۈ شۈ مېڭتاۋنىڭكىگە ئوخشاش قىيىنلىق دەرىجىسىدىكى ھەرىكەتنى تاللاپ، سەۋەنلىك ئۆتكۈزدى، يارىلانمىغان بولسىمۇ نومۇر ئېلىشىغا تەسىر يەتتى.
</S>
<S ID=4919>
ئاخىرىدا جاڭ شىن مەيداندىكى ئەڭ يۇقىرى نەتىجىسى بىلەن ئاياللار ھەل قىلغۇچ مۇسابىقىسىدە ئالتۇن مېدالغا ئېرىشتى، كۇڭ فەنيۈ 81.70 نومۇر بىلەن 2 -، سەپدىشى شې شاۋشۆ 67.68 نومۇر بىلەن 3 - بولدى.
</S>
<S ID=4920>
　　ئەرلەرنىڭ يەككىلەر ھەل قىلغۇچ مۇسابىقىسىدە سەككىز كوماندىدىكى 12 ماھىر مۇسابىقىگە قاتناشتى.
</S>
<S ID=4921>
ئاياللارنىڭ كەينى - كەينىدىن سەۋەنلىك ئۆتكۈزۈش ئەھۋالىغا سېلىشتۇرغاندا، ئەرلەر ناھايىتى كەسكىن رىقابەتلەشتى، تەييارلىق مۇسابىقىدىلا ئۈچ ماھىرنىڭ ئالغان نومۇرى ئايرىم - ئايرىم 100دىن ئېشىپ كەتتى.
</S>
<S ID=4922>
ئىككى مەيدان كەسكىن ئېلىشىش ئارقىلىق داچىڭ كوماندىسىدىكى دۆلەت كوماندىسىنىڭ داڭلىق ماھىرى ليۇ جۇڭچىڭ ھەل قىلغۇچ مۇسابىقىدە قىيىنلىق دەرىجىسى 4.425 بولغان ھەرىكەتتە 119.04 نومۇرغا ئېرىشىپ چېمپىيون بولدى.
</S>
<S ID=4923>
چىچىخار كوماندىسىدىكى جۇ خاڭ بىلەن ئۈرۈمچى كوماندىسىدىكى ۋاڭ شىندى 2 - ۋە 3 - بولدى، دۆلەت كوماندىسىنىڭ يەنە بىر داڭلىق ماھىرى چى گۇاڭپۇ ھەل قىلغۇچ مۇسابىقىدە سەۋەنلىك ئۆتكۈزۈپ، 6 - بولۇپ قالدى.
</S>
</TEXT>
/BODY
/DOC