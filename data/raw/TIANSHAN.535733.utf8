<DOC>
<DOCID>TIANSHAN.535733</DOCID>
<HEADER>
<CLASS>شىنجاڭ</CLASS>
<DATE>2016-07-20 11:03:24</DATE>
</HEADER>
<BODY>
<HEADLINE>
<S ID=33929>
‹‹شىنجاڭلىق ئوقۇغۇچىلارغا دەرس بېرىشنى مەڭگۈ خالايمەن››
</S>
</HEADLINE>
<TEXT>
<S ID=33930>
بېيجىڭ يېزا ئىگىلىك ئۇنىۋېرسىتېتى قارىمىقىدىكى تولۇق ئوتتۇرا مەكتەپنىڭ شىنجاڭ تولۇق ئوتتۇرا سىنىپىنىڭ ئوقۇتقۇچىسى لى لىڭ توغرىسىدا
</S>
<S ID=33931>
مۇخبىرىمىز يۈەن لېي
</S>
<S ID=33932>
   2016 – يىل 6 – ئاينىڭ 12 – كۈنى چۈشتىن كېيىن سائەت 6 دىن 20 مىنۇت ئۆتكەندە، سىم – سىم يامغۇر چۈشۈۋاتاتتى، ئۈرۈمچى جەنۇب ۋوگزالىنىڭ 2 – نومۇرلۇق پويىز ساقلاش سۇپىسىدا، بېيجىڭ يېزا ئىگىلىك ئۇنىۋېرسىتېتى قارىمىقىدىكى تولۇق ئوتتۇرا مەكتەپنىڭ شىنجاڭ تولۇق ئوتتۇرا سىنىپىدىكى تۆت يىللىق تۇرمۇشىنى ئاياغلاشتۇرۇپ، مەكتەپ پۈتكۈزۈپ يۇرتىغا قايتىپ كەلگەن شىنجاڭلىق 75 ئوقۇغۇچى قاتار تۇرۇپ بېيجىڭ تەرەپكە قاراپ چوڭقۇر تەزىم قىلدى. ‹‹مەكتەپكە رەھمەت! ئوقۇتقۇچىمىزنىڭ تەربىيەسىگە رەھمەت!›› بالىلارنىڭ چىن قەلبىدىن ئۇرغۇپ چىققان يۈرەك سۆزى شۇنچە جاراڭلىق ھەم سەل تىترەپ چىقىۋاتاتتى.
</S>
<S ID=33933>
   ئۇلارنى باشلاپ كەلگەن ئوقۇتقۇچى لى لىڭنىڭ ئۈنى تولا يىغلاپ پۈتۈپ كەتكەنىدى، ئۇ ئوقۇغۇچىلىرىنى چىڭ قۇچاقلاپ تۇرۇپ: ‹‹ئاتا – ئاناڭلارنىڭ يېنىغا قايتىپ كەلگەنلىكىڭلاردىن خۇش بولۇشۇم كېرەك ئىدى، لېكىن بەك كۆڭلۈم يېرىم بولۇپ كېتىۋاتىدۇ!››، دېدى.
</S>
<S ID=33934>
   41 ياشلىق لى لىڭ بېيجىڭ يېزا ئىگىلىك ئۇنىۋېرسىتېتى قارىمىقىدىكى تولۇق ئوتتۇرا مەكتەپنىڭ فىزىكا ئوقۇتقۇچىسى، شۇنداقلا شىنجاڭ تولۇق ئوتتۇرا سىنىپىنىڭ سىنىپ مۇدىرى. ئۇ، 2007 – يىلىدىن تارتىپ ھازىرغىچە، 300 دىن ئارتۇق شىنجاڭ تولۇق ئوتتۇرا سىنىپ ئوقۇغۇچىسىنى تەربىيەلىدى. شىنجاڭلىق بۇ بالىلار لى لىڭنى بېيجىڭدىكى ئانىمىز دەپ بىلىدۇ.
</S>
<S ID=33935>
   ئاۋۋال ئاتا – ئانا، ئاندىن ئوقۇتقۇچى بولۇش كېرەك
</S>
<S ID=33936>
   بېيجىڭ يېزا ئىگىلىك ئۇنىۋېرسىتېتى قارىمىقىدىكى تولۇق ئوتتۇرا مەكتەپنىڭ شىنجاڭ تولۇق ئوتتۇرا سىنىپىنىڭ ئوقۇتقۇچىلىرى بىلەن ئوقۇغۇچىلار تۇنجى قېتىم كۆرۈشكەندە، مانا مۇشۇ ئۈرۈمچى جەنۇب ۋوگزالىدا يۈز كۆرۈشكەنىدى. ئۇلار بۇ يەردە بالىلار بىلەن دىدارلاشقاندىن كېيىن، يول بويى ئۇلارغا ھەمراھ بولۇپ بېيجىڭغا باردى.
</S>
<S ID=33937>
   50 نەچچە سائەتلىك سەپەردە لى لىڭ شىنجاڭ تولۇق ئوتتۇرا سىنىپىنىڭ ھەر بىر ئوقۇغۇچىسى بىلەن توختىماي پاراڭلىشىپ، مەكتەپ ھويلىسىغا كىرىشتىن بۇرۇنلا ئۇلارغا تۇرمۇش ۋە ئۆگىنىش مۇھىتىنى تونۇشتۇردى. ‹‹بىر قېتىم، بىر ئوقۇغۇچۇم پويىزدىن چۈشۈپلا ‹ئۆيگە كەلدۇق› دەپ توۋلىۋېدى، ئىنتايىن ھاياجانلانغانىدىم›› دېدى لى لىڭ.
</S>
<S ID=33938>
   2010 – يىلى 12 – ئايدا، ئوقۇغۇچى ئاينۇر بېيجىڭدا داس سۆڭىكىنى ئوپېراتسىيە قىلدۇردى، لى لىڭ ئوپېراتسىيە بۆلۈمىنىڭ ئىشىك ئالدىدا سەككىز سائەت ساقلاپ تۇردى. ئىككىنچى كۈنى ئاينۇرنىڭ ئاتا – ئانىسى شىنجاڭدىن كەلگەندىن كېيىن، كېچىچە كىرپىك قاقمىغان لى لىڭ ئارام ئالماستىن دەرس ئۆتۈش ئۈچۈن دوختۇرخانىدىن ئۇدۇل مەكتەپكە باردى.
</S>
<S ID=33939>
   16 ياشلىق ئەزىمەت ئوبۇلتالىپ بۇلتۇر شىنجاڭ تولۇق ئوتتۇرا سىنىپىغا ئۆتتى. بىر قېتىملىق سالامەتلىك تەكشۈرۈشتە ئەزىمەتنىڭ مەلۇم كېسەلگە گىرىپتار بولغانلىقى بايقىلىپ، ئۇزاق مۇددەت دورا ئىچكەندىن باشقا، يەنە ئېغىر ھەرىكەت قىلماسلىق كېرەكلىكى ئېيتىلدى. لى لىڭ مۇنداق دېدى: ئوغۇل بالا بولغاچقا دورىسىنى بىر ۋاق ئىچسە، يەنە بىر ۋاقلىقىنى ئۇنتۇپ قالىدىكەن، شۇڭا ئۇنىڭ دورىلىرىنى ئۆزۈم ساقلاپ بەردىم، دورا ئىچىدىغان ۋاقتىدا ئۇنىڭغا قول ئىشارىتى قىلساملا ئۇ نېمە قىلىشىنى بىلىدۇ.
</S>
<S ID=33940>
   ‹‹ئەزىمەت ھەرىكەت قىلىشنى بەك ياخشى كۆرگەچكە، ئاغرىپ قالسىمۇ پات – پات ۋاسكېتبول ۋە پۇتبول ئوينىۋالاتتى. دەرستىن چۈشۈپلا ئۇنى پىيادە سەيلە قىلىشقا ئېلىپ ماڭىمەن، بۇنداق قىلىشتىكى مەقسەت ئۇنى توپ مەيدانىغا بارغۇزماسلىق››، دېدى لى لىڭ كۈلۈپ تۇرۇپ.
</S>
<S ID=33941>
   لى لىڭنىڭ سەمىمىي غەمخورلۇق قىلىشى بىلەن ئەزىمەتنىڭ كېسىلى بارا – بارا ياخشىلاندى. ئېگىزلىكى بىر مېتىر 82 سانتىمېتىر كېلىدىغان بۇ يىگىت ئوقۇتقۇچىسىنىڭ بۇنداق قىلىشتىكى مەقسىتىنى چۈشەنگەندىن كېيىن، لى لىڭنى قۇچاقلاپ يىغلاپ كەتتى.
</S>
<S ID=33942>
   قەشقەردىن كەلگەن بىر قىز ئوقۇغۇچىنىڭ ھېيت – بايراملاردىمۇ مەكتەپ فورمىسىنى ئۇچىسىدىن چۈشۈرمەيدىغانلىقىنى بايقىغان لى لىڭ، ئۇنىڭ بەدىنىنى كۆز مۆلچەر قىلىپ بىر قانچە قۇر يېڭى كىيىم ئېلىپ، ماركىسىنى كېسىۋەتكەندىن كېيىن يۇيۇۋېتىپ، ‹‹بۇ كىيىملەرنى توردىن سېتىۋالغانىدىم دەل كەلمىدى، ئۇنىڭ ئۈستىگە ماركىسىنى كېسىۋېتىپتىمەن قايتۇرغىلى بولمايدىكەن››، دەپ ئۇنى ئالدىدى ھەم ئۇنىڭغا كىيدۈرۈپ قويدى.
</S>
<S ID=33943>
   مۇشۇنداق مېھىر – مۇھەببەت بۇ قىز ئوقۇغۇچى بىلەن لى لىڭنىڭ مۇناسىۋىتىنى تېخىمۇ قويۇقلاشتۇردى. ‹‹لى مۇئەللىم ماڭا ئائىلىنىڭ ئىللىقلىقىنى ھىس قىلدۇردى››، دېدى ئۇ قىز.
</S>
<S ID=33944>
   لى لىڭ مۇنداق دېدى: بىر ئائىلە كىشىلىرىدەك يېقىن ئۆتۈش مەكتىپىمىزنىڭ تەشەببۇسى، بىزدىن ئاۋۋال ئاتا – ئانا، ئاندىن ئوقۇتقۇچى بولۇش تەلەپ قىلىنىدۇ، ھازىر كوچىدا كېتىۋېتىپ ئۇيغۇرلارنى كۆرسەم شۇنداق يېقىملىق تۇيۇلىدۇ. شىنجاڭلىق بالىلار بىلەن كۆپ ئالاقە قىلغاچقا، لى لىڭ شىنجاڭ خەلقىنى ياقتۇرۇپ قالدى.
</S>
<S ID=33945>
   ئائىلىگىچە زىيارەتكە بېرىپ، كۆڭۈل قويۇپ تەربىيەلىدى
</S>
<S ID=33946>
   بېيجىڭ يېزا ئىگىلىك ئۇنىۋېرسىتېتى قارىمىقىدىكى تولۇق ئوتتۇرا مەكتەپنىڭ مۇئاۋىن مۇدىرى جاۋ يۈنچيەننىڭ ئىشخانىسىغا شىنجاڭ خەرىتىسى ئېسىلغان. خەرىتىگە قارا رەڭلىك قەلەم بىلەن سىزىلغان ئۇزۇن سىزىقلارنىڭ ھەممىسى شىنجاڭ تولۇق ئوتتۇرا سىنىپىنىڭ ئوقۇتقۇچىلىرى توققۇز يىلدىن بۇيان شىنجاڭغا ئائىلە زىيارىتىگە بارغاندا بېسىپ ئۆتكەن لىنىيە ئىكەن. شىنجاڭ تولۇق ئوتتۇرا سىنىپىنىڭ ئوقۇتقۇچىلىرى بىر ئاپتوبۇسنى كۆتۈرە ئېلىپ، بىر ساياھەت يېتەكچىسىنى تەكلىپ قىلىپ، شىنجاڭنىڭ ھەر بىر ۋىلايەت، ئوبلاست، ناھىيە، شەھىرىنى كەم قويمىدى.
</S>
<S ID=33947>
   جاۋ يۈنچيەن مۇنداق دېدى: ئوقۇتقۇچىلار ھەر بىر ئۆيگە كىرگەندە، ئېلىپ يۈرۈشكە ئەپلىك پىرويېكتور بىلەن ئوقۇغۇچىلارنىڭ مەكتەپتىكى تۇرمۇش، ئۆگىنىش ئەھۋالىنى ئۇلارنىڭ ئاتا – ئانىسىغا قويۇپ بېرىدۇ، نۇرغۇن ئاتا – ئانىلار بالىلىرىنىڭ ئەھۋالىنى كۆرگەندىن كېيىن ھەقىقىي خاتىرجەم بولغانلىقىنى ئېيتقان. ئاتا – ئانىلار خاتىرجەم بولسا، بالىلىرىنى تېخىمۇ ئىلھاملاندۇرىدۇ، بۇ بالىلارنىڭ كۆڭۈل قويۇپ ئۆگىنىشىگە پايدىلىق.
</S>
<S ID=33948>
   لى لىڭ 2010 – يىلى 7 – ئايدا تولى ناھىيەسىلىك ئوقۇغۇچىسى نۇرسالاتنىڭ ئۆيىگە بارغان چاغدىكى ئەھۋالنى ئەسلەپ مۇنداق دېدى: ئوقۇغۇچىمنىڭ ئانىسى بىلەن كۆرۈشكەندە، ئۇ يىغلاپ تۇرۇپ قولىمىزنى قويۇپ بەرمەي ‹‹رەھمەت، رەھمەت›› دەپ كەتتى، شۇ چاغدا بىز ئىنتايىن ھاياجانلانغانىدۇق.
</S>
<S ID=33949>
   لى لىڭ: ‹‹تاماق يېگەن ۋاقتىمىزدا، بىز بىر ئائىلە كىشىلىرىدەك ئۈستەلنى چۆرىدەپ ئولتۇردۇق، بالىنىڭ دادىسى ساز چالدى، ئاپىسى ئۇسسۇل ئوينىدى. ئاپىسىنىڭ پۇت كېسىلى بولغاچقا، ئۇسسۇل ئوينىغاندا يۈكۈنگەندە ئورنىدىن تۇرالمايتتى، ئۇنى يۆلەپ تۇرغۇزماقچى بولدۇق، لېكىن ئۇ ئۇسسۇلنى ئويناپ بولمىغۇچە ۋاز كەچمىدى، مەن ئەينى ۋاقىتتا يىغلاپ كەتتىم. بۇ كۆرۈنۈش مەڭگۈ ئېسىمدىن چىقمايدۇ! دېدى.
</S>
<S ID=33950>
   لى لىڭ: بالىنىڭ ئانىسىنىڭ ئوينىغان ئۇسسۇلى ئەڭ گۈزەل بولماسلىقى مۇمكىن، لېكىن ئەڭ سەمىمىي، ئەڭ تەسىرلىك دەپ قارايمەن. ئاتا – ئانىلارغا بولغان بۇ ئىشىنىش ۋە رەھمىتىم ئۈچۈن بولسىمۇ، ئادەتتە ھارسام ۋە جاپا چەكسەممۇ، ئامالسىز ۋە ياردەمسىز قالساممۇ، ھەممىسى كۆز يېشىمغا ئەگىشىپ غايىب بولىدۇ!، دېدى.
</S>
<S ID=33951>
   لى لىڭ سىنىپ مۇدىرىلىق ۋەزىپىسىنى ئۆتىگەن مەزگىلدە، ھەممە بالىلارنىڭ ئائىلىسىگە بېرىپ ئەھۋال ئىگىلىدى، لى لىڭ: بالىلارنىڭ ئۆيىگە بارمىغاندا، بالىلارنىڭ ئەھۋالىنى ئومۇميۈزلۈك ئىگىلىگىلى، بالىلارنى ياخشى تەربىيەلىگىلى بولمايدۇ. ئائىلىسىگە بېرىپ ئەھۋال ئىگىلىگەندىن كېيىن، ئۇلارنى ئاندىن قاراتمىلىق بار ھالدا يېتەكلىگەن ۋە تەربىيەلىگەندە، ھەمىشە ياخشى ئۈنۈمگە ئېرىشەلەيمىز، دېدى.
</S>
<S ID=33952>
   ئەزىمەت لى لىڭنى: مۇئەللىم، سىز كېلەر قېتىم شىنجاڭغا بالىلارنىڭ ئەھۋالىنى ئىگىلىگىلى بارغىنىڭىزدا، مېنىڭ ئۆيۈمگە بارسىڭىز بولامدۇ؟ ئاتا – ئانامغا سىزنى كۆرسەتكۈم بار، ئۇلارغا سىزنىڭ مېنىڭ بېيجىڭدىكى ئانام ئىكەنلىكىڭىزنى ئېيماقچىمەن! دەپ كۆپ قېتىم تەكلىپ قىلدى.
</S>
<S ID=33953>
    ئوقۇغۇچىلارنى دەپ، ئائىلىسىدىكىلەرگە كۆڭۈل بۆلەلمىدى
</S>
<S ID=33954>
   ئەمدىلا ئوقۇش پۈتكۈزگەن شىنجاڭلىق بالىلارنى ئۇزىتىپ قويغاندىن كېيىنكى بۇ بىر قانچە كۈندە، لى لىڭ خىزمەتتىن چۈشكەندىن كېيىن ئاخىر ئوغلىنىڭ ئۆگىنىشىگە يېتەكچىلىك قىلىشقا ۋاقىت چىقىرالىدى. ئۇ شىنجاڭ تولۇق ئوتتۇرا سىنىپىنىڭ سىنىپ مۇدىرىلىق خىزمىتىنى ئۈستىگە ئالغاندىن كېيىن، پۈتۈن زېھنىنى ئاساسەن دېگۈدەك شىنجاڭلىق بالىلارغا قاراتتى.
</S>
<S ID=33955>
   ئۇ: دەسلىپىدە شىنجاڭ تولۇق ئوتتۇرا سىنىپىنى قولۇمغا ئالغاندا ئانچە كۆپ ئويلاپ كەتمىگەنىدىم، لېكىن ئوقۇتۇش جەريانىدا، ئۇلاردىن ئايرىلالماس بولۇپ قالدىم، دېدى.
</S>
<S ID=33956>
   2012 – يىلى 6 – ئايدا، ئوقۇغۇچىسى سالام ئۆپكە ياللۇغىغا گىرىپتار بولۇپ دوختۇرخانىدا يېتىپ قالغاندا، لى لىڭ پىژغىرىم ئىسسىققا قارىماي كۈندە ئۇنىڭغا ھەمراھ بولدى، تاماق ئاپىرىپ بەردى، لېكىن ئۆزىنىڭ بالىسى زىققا كېسىلىگە گىرىپتار بولۇپ دوختۇرخانىدا يېتىپ قالغاندا، قارايدىغانغا چولىسى تەگمىدى. لى لىڭ: مەن ئېرىمگە ئىككىلىمىز رۇخسەت سورىيالىساقمۇ، لېكىن سىز بالىمىز ئۈچۈنلا رۇخسەت سورايسىز، مەن رۇخسەت سورىسام نەچچە ئون بالىنى تاشلاپ قويىمەن، ئۇلارنىڭ يېنىدا ئاتا – ئانىسى يوق، ئۇلار ماڭا تېخىمۇ مۇھتاج، دېگەنتىم، دېدى.
</S>
<S ID=33957>
   لى لىڭ ئۆيىدە شىنجاڭ تولۇق ئوتتۇرا سىنىپىدىكى بالىلارنىڭ گېپىنى تولا قىلاتتى، ئۇنىڭ ئېرى ۋە بالىسى ئۇلارنىڭ ئىسىملىرىنى ۋە ئۇلارغا ئائىت ھېكايىلەرنى ئاساسەن بىلىپ بولغانىدى. بىر قېتىم، ئۇنىڭ ئون ياشلىق ئوغلى مەكتەپكە بېرىپ ‹‹شىنجاڭلىق ئاكا – ھەدىلىرى››نى كۆرۈپ باقماقچى بولغان، مەكتەپتە ئۇنىڭ ئانىسى ئوقۇغۇچىسى ئەرافات بىلەن پاراڭلىشىۋاتقاندا، ئۇ تۇيۇقسىز گەپ قىستۇرۇپ: ‹‹ھە، ئەسلىدە سىز ئەرافات ئاكامكەنسىزدە!››، دېگەن.
</S>
<S ID=33958>
   لى لىڭ: ئائىلەمدىكىلەر خىزمىتىمنى ئالدىرىماي چۈشىنىشكە باشلىدى. ئىلگىرى مەن شىنجاڭغا ئوقۇغۇچىلارنى ئاپىرىپ قويغىلى ۋە ئەكەلگىلى بارغىنىمدا، بالام يىغلاپ تۇرۇپ مېنى ماڭغىلى قويمايتتى. لېكىن ھازىر مەن شىنجاڭغا بارىمەن دېسەملا، ئۇ تەشەببۇسكارلىق بىلەن يۈك – تاقلىرىمنى يىغىشتۇرۇشۇمغا ياردەم بېرىدۇ ھەم سەپەردە يېيىشىم ئۈچۈن سومكامغا ئۇششاق – چۈششەك يېمەكلىكلەرنى سېلىپ قويىدۇ، دېدى.
</S>
<S ID=33959>
   شىنجاڭ تولۇق ئوتتۇرا سىنىپىنى قولىغا ئالغان بۇ توققۇز يىلدا، لى لىڭ ئۆزىنىڭ تۆلىگەن بارلىق بەدەللىرىنى ئەرزىيدۇ، دەپ قارايدۇ. مەملىكىتىمىزدىكى 20 ئۆلكىدىكى ئالىي مەكتەپلەردە ئۇنىڭ ئوقۇغۇچىلىرى بار، نۇرغۇن ئوقۇغۇچى ئوقۇش پۈتكۈزگەندىن كېيىن ھەممىسى دېگۈدەك شىنجاڭغا قايتتى. بىر قانچە ئوقۇغۇچىسى پېداگوگىكا مەكتەپلىرىدە لى لىڭغا ئوخشاش فىزىكا كەسپىدە ئوقۇشنى مەخسۇس تاللىدى.
</S>
<S ID=33960>
   جاۋ يۈنچيەن: لى لىڭ بىزنىڭ پۈتكۈل كوللېكتىپنىڭ تىپىك ۋەكىلى، ئۇ شىنجاڭ تولۇق ئوتتۇرا سىنىپىدىكى ئوقۇغۇچىلارغا بارلىق قان – تەرىنى ئاققۇزدى، بالىلار ئېھتىياجلىق بولسىلا، ئۇ بالىلارغا ھەمراھ بولدى، دېدى.
</S>
<S ID=33961>
   لى لىڭنىڭ ھېكايىسى نۇرغۇن كىشىنى تەسىرلەندۈردى، ئۇ ئىلگىر – كېيىن خەيديەن رايونى بويىچە ئەخلاقلىق ئوقۇتقۇچى، مۇنەۋۋەر ئوقۇتقۇچى، 2015 – يىللىق خەيديەننى تەسىرلەندۈرگەن ئون چوڭ مەدەنىي شەخس قاتارلىق شەرەپلەرگە ئېرىشتى.
</S>
<S ID=33962>
   لى لىڭ: بالىلار ۋە ئاتا – ئانىلارنىڭ مۇئەييەنلەشتۈرۈشى ماڭا نىسبەتەن ناھايىتى چوڭ شەرەپ ھېسابلىنىدۇ. ئەگەر مۇمكىنچىلىكى بولسا، بىر ئۆمۈر شىنجاڭلىق بالىلارنى تەربىيەلەشنى خالايمەن! دېدى.
</S>
</TEXT>
/BODY
/DOC