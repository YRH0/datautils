<DOC>
<DOCID>TIANSHAN.528713</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-17 12:15:02</DATE>
</HEADER>
<BODY>
<HEADLINE>
<S ID=30721>
شازادەم سىز مېيىپ ئەمەس
</S>
</HEADLINE>
<TEXT>
<S ID=30722>
نىياز راھمان
</S>
<S ID=30723>
   مەن يېقىندا كۇچا ناھىيەسىنىڭ ئىشخلا بازىرى ئۈستىنكى بىچاق كەنتىگە بارغىنىمدا، يول بويىدىكى بىر ئۆينىڭ ئىشىكىنىڭ ماڭلىيىدىكى ‹‹ئۈستىنكى بىچاق كەشتىچىلىك، تىككۈچىلىك ھەمكارلىق كوپىراتىپى›› دېگەن ۋىۋىسكا ئالاھىدە دىققىتىمنى تارتتى. مەن قىزىقسىنىپ بۇ كەشتىچىلىك، تىككۈچىلىك دۇكىنىنىڭ ئىشىكىدىن كىرىشىمگە 30 ياشلاردىكى جۇغى كىچىك، ئەمما ۋۇجۇدىدىن چېچەنلىك، تېتىكلىك، سەمىمىيلىك چىقىپ تۇرىدىغان بىر ئايال سالام بېرىپ ئالدىمغا كەلدى. سالام – سەھەتتىن كېيىن مەن:
</S>
<S ID=30724>
   ـ دۇكان خوجايىنى يوقمۇ؟ – دەپ سورىدىم،
</S>
<S ID=30725>
   ـ بۇ دۇكاننىڭ خوجايىنى مەن، ئىسمىم شازادەم رېھىم، – دەپ جاۋاب بەردى ئۇ ئايال.
</S>
<S ID=30726>
   ـ دۇكاندا سىلىدىن باشقا ئادەم يوقما؟
</S>
<S ID=30727>
   مەندىن باشقا ئون ئادەم بار، بۈگۈن ناھىيەدىن لېكسىيە سۆزلەش ئۆمىكى كەلگەن، ئۇلار لېكسىيە ئاڭلىغىلى يىغىن زالىغا كىرىپ كەتتى.
</S>
<S ID=30728>
   مەن ئۆزۈمنى قىسقىلا تونۇشتۇرغاندىن كېيىن، ئۇدۇللا: مەن سىلىنىڭ بۇ ھەمكارلىق كوپىراتىپىنى زىيارەت قىلسام بولامدۇ، – دېۋىدىم، شازادەم سەل تارتىنغان ھالدا:
</S>
<S ID=30729>
   مېنىڭ يازغۇدەك ئىشلىرىمغۇ يوق، شۇنداق بولسىمۇ قىلغان ئىشلىرىم توغرىلىق ئازدۇر – كۆپتۇر سۆزلەپ بېرەي، – دەپ، سوئالىمنى كۈتمەيلا گەپ باشلاپ: مەن ئەسلىي ئۇزۇن بازىرىدا بىر دېھقان ئائىلىسىدە تۇغۇلغان، بەش ياش ۋاقتىمدا ئۆسمە كېسەللىكى سەۋەبلىك 4 – دەرىجىلىك مېيىپ بولۇپ قالدىم. ئاتا – ئانام مېنى تەستە چوڭ قىلدى، ھەش – پەش دېگۈچە تولۇقسىز ئوتتۇرا مەكتەپنىمۇ پۈتكۈزدۈم. ئائىلە قىيىنچىلىقى ۋە مېيىپلىقىم تۈپەيلىدىن ئۆرلەپ ئوقۇيالمىدىم. كېيىن بىرەر ئىشنىڭ پېشىنى تۇتاي دەپ، تىككۈچىلىك، كەشتىچىلىكنى ئۆگىنىپ، ھازىرقى كۈنگە ئېرىشتىم، – دېدى.
</S>
<S ID=30730>
   شازادەمنىڭ دەپ بېرىشىچە، ئۇ كىچىكىدىنلا تىككۈچىلىك، كەشتىچىلىككە ئالاھىدە قىزىقىدىكەن، 2003 – يىلى ئاتا – ئانىسىنىڭ قوشۇلۇشى بىلەن ئۇزۇن بازىرىدىكى ھاۋاگۈل مەھەممەتتىن تىككۈچىلىكنى ئۆگىنىشكە كىرىشىپتۇ. كۈندۈزلىرى لايىھەلەش، كېسىش، تىكىش ھالقىلىرىنى پىششىق ئۆگەنسە، كەچلىرى ئانىسىدىن كەشتىچىلىكنى ئۆگىنىپتۇ. يەنە بىر تەرەپتىن، لايىھەلەش، تىككۈچىلىك، كەشتىچىلىككە ئائىت كىتابلارنى كۆرۈپ، نەزەرىيە بىلەن ئەمەلىيەتنى بىرلەشتۈرۈپ، ھۈنەرنى پىششىق ئىگىلەپتۇ.
</S>
<S ID=30731>
ئىرادە، تىرىشچانلىق بولسىلا، ئادەم ھامان ئۆزى سۆيگەن كەسپىدىن نەتىجە يارىتالايدۇ. شازادەم شۇ تەرىقىدە بەش يىل تىرىشىش ئارقىلىق ئاخىر ھۈنەرگە پىششىق ئۇستىلاردىن بولۇپ يېتىشىپ چىقىپتۇ. كېيىن ئىشخلا بازىرى ئۈستىنكى بىچاق كەنتىدىكى بەدۇرۇسۇل ئىمىن بىلەن توي قىلىپ، بەختلىك ئائىلە قۇرۇپتۇ. كېيىن ئۇ ئېرى بىلەن مەسلىھەتلىشىپ، ئۆيىدە تىككۈچىلىك، كەشتىچىلىك دۇكىنى ئېچىپ ئىش باشلاپتۇ. ئۇ خېرىدارلار بۇيرۇتقان كىيىملەرنى ۋاقتىدا، يارىشىملىق تىكىپ، يىراق – يېقىنغا تونۇلۇپتۇ، بۇنىڭ بىلەن ئۇنىڭغا كىيىم تىككۈزىدىغانلار، كەشتە بۇيۇملارنى زاكاز قىلىدىغانلار كۆپىيىپ، كىرىمىمۇ ئەجرىگە لايىق ئېشىشقا باشلاپتۇ.
</S>
<S ID=30732>
شازادەم يەنە بىلىم ئېلىپ كەسپىي ئىقتىدارىنى ئۆستۈرۈش ئۈچۈن، 2011 – يىلى ئۈرۈمچى شەھەرلىك كەسپىي تېخنىكومدا ئالتە ئاي مودا كىيىم – كېچەكلەرنى لايىھەلەش، تىكىش، ئىگىلىك تىكلەش بىلىملىرى بويىچە تەربىيەلىنىپ، كەسپىي سەۋىيەسىنى ئۆستۈرۈپتۇ. شازادەم تىجارەت دائىرىسىنى كېڭەيتىش مەقسىتىدە، 2012 – يىلىنىڭ بېشىدا ئىقتىساد قىلغان پۇللىرىنىڭ كەملىگەن قىسمىغا ئۇرۇق – تۇغقانلىرىدىن قەرز ئېلىپ ناھىيە بازىرىدىن دۇكان ئىجارە ئېلىپ، كەشتىچىلىك، تىككۈچىلىك دۇكىنى ئېچىپ، دۇكىنىغا ئۆزى تىككەن كىيىم – كېچەك، كەشتە بۇيۇملارنى سالغاندىن باشقا ئۈرۈمچى، قەشقەردە مودا بولۇۋاتقان كىيىم – كېچەكلەرنى كىرگۈزۈپ سېتىپتۇ. ئۇ يەنە خېرىدارلارنىڭ ئېھتىياجىنى قاندۇرۇشنى تۈپ مەقسەت قىلىپ، ماللىرىنىڭ باھاسىنى مۇۋاپىق قىلىش بىلەن مۇلازىمەتتە ئەلا بولۇپ خېرىدارلارنىڭ ئىشەنچىسىگە ئېرىشىپتۇ. ئۇ دەسلەپتە كۆپ پايدا ئالالمىغان بولسىمۇ، كېيىن تەجرىبىلەرنى يەكۈنلەپ، تىجارىتىنى كۈندىن – كۈنگە راۋاج تاپقۇزۇپ، ئايلىق ساپ كىرىمىنى 6000 يۈەندىن ئاشۇرۇپتۇ.
</S>
<S ID=30733>
   شازادەم مەھسۇلاتلىرىنىڭ بازار ئېھتىياجىنى قاندۇرالمايۋاتقانلىقىنى كۆزدە تۇتۇپ، 2014 – يىلى 50 مىڭ يۈەندىن ئارتۇق مەبلەغ سېلىپ، كەنتنىڭ ھەقسىز دۇكان ھەل قىلىپ بېرىشى بىلەن، ئۇزاقتىن بېرى ئارزۇ قىلىپ كەلگەن ‹‹ئۈستىنكى بىچاق كەشتىچىلىك، تىككۈچىلىك ھەمكارلىق كوپىراتىپى››نى قۇرۇپ، شۇ يىلى ئون يۈرۈش تىككۈچىلىك ماشىنىسى ۋە كەشتىچىلىك ئەسلىھەلىرىنى تولۇقلاپ، مەھەللىدىكى ئىككى مېيىپنى ئۆز ئىچىگە ئالغان سەككىز ئايالنى 1800 يۈەندىن 2000 يۈەنگىچە ئىش ھەققى بېرىشكە توختاملىشىپ ئىشقا ئورۇنلاشتۇرۇپ، ئۇلارغا چىقىش يولى تېپىپ بېرىپتۇ ھەم بازار بويىچە بېيىش ماھىرلىرى قاتارىدىن ئورۇن ئاپتۇ.
</S>
<S ID=30734>
   شازادەم كېيىنكى پىلانلىرى ھەققىدە توختىلىپ مۇنداق دېدى: بۇنىڭدىن كېيىن سۈپەت، ئىناۋەتنى ئالدىنقى ئورۇنغا قويۇش بىلەن بىللە، تىجارەت دائىرەمنى تېخىمۇ كېڭەيتىش ئاساسىدا، ئىش كۈتۈپ تۇرغان مېيىپ ياشلار، تىككۈچىلىك، كەشتىچىلىككە قىزىقىدىغان خانىم – قىزلارنى تەربىيەلەپ، كوپىراتىپقا ئىشقا ئورۇنلاشتۇرۇپ، ئۇلارنىڭ كىرىم يوللىرىنى كېڭەيتىشكە يول ئېچىپ بېرىمەن، دېدى.
</S>
<S ID=30735>
   مەن بۇ ئىرادىلىك، چېچەن ئايالغا ھەقىقىي قايىل بولۇپ:
</S>
<S ID=30736>
   سىز مېيىپ ئەمەسكەنسىز، – دېگىنىمچە ئۇنىڭ ئىشلىرىغا بەرىكەت تىلەپ زىيارىتىمنى ئاخىرلاشتۇردۇم.
</S>
<S ID=30737>
‏
</S>
</TEXT>
/BODY
/DOC