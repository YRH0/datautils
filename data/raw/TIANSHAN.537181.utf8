<DOC>
<DOCID>TIANSHAN.537181</DOCID>
<HEADER>
<CLASS>مەملىكەت</CLASS>
<DATE>2016-07-27 12:32:22</DATE>
</HEADER>
<BODY>
<HEADLINE>
<S ID=35017>
زىيالىيلارنىڭ ئىلغار ۋەكىلى جياڭ جۇيىڭ
</S>
</HEADLINE>
<TEXT>
<S ID=35018>
 شىنخۇا ئاگېنتلىقى مۇخبىرلىرى ياۋ يۇمىڭ، مېڭ خەنچى
</S>
<S ID=35019>
    جياڭ جۇيىڭ جۇڭگو پەنلەر ئاكادېمىيەسى چاڭچۇن ئوپتىكىلىق نازۇك ماشىنىلار تەتقىقات ئورنى تەتقىقاتخانىسىنىڭ سابىق مۇۋەققەت مۇدىرى بولۇش سۈپىتى بىلەن، يېڭى جۇڭگونىڭ ئوپتىكىلىق لايىھەلەش ۋە باھالاش ساھەسىدىكى بوشلۇقنى تولدۇرغان.
</S>
<S ID=35020>
ھازىر جياڭ جۇيىڭنىڭ ئىز باسارلىرى تەتقىقات نەتىجىلىرىنى ئالەم ئۇچقۇسىغا ئىشلىتىپ، جياڭ جۇيىڭنىڭ قېتىرقىنىپ تەتقىق قىلىش، جان كۆيدۈرۈپ ئىشلەش خىسلىتىگە ۋارىسلىق قىلىپ، ۋەتىنىمىزنىڭ ئىلمىي تەتقىقات ئىشلىرى ئۈچۈن ئۈن – تىنسىز تۆھپە قوشماقتا.
</S>
<S ID=35021>
    جياڭ جۇيىڭ 1962 – يىلى بېيجىڭ ئۇنىۋېرسىتېتىنىڭ فىزىكا فاكۇلتېتىنى پۈتكۈزگەندىن كېيىن، ئېلىمىزنىڭ داڭلىق ئوپتىكا مۇتەخەسسىسى ۋاڭ داخېڭ ئەپەندى ئۇنى ئاسپىرانتلىققا قوبۇل قىلغان.
</S>
<S ID=35022>
1965 – يىلى 27 ياشلىق جياڭ جۇيىڭ ئاسپىرانتلىقنى پۈتكۈزگەندىن كېيىن، چاڭچۇن ئوپتىكىلىق نازۇك ماشىنىلار تەتقىقات ئورنىدا ئوپتىكا تەتقىقاتى بىلەن شۇغۇللانغان.
</S>
<S ID=35023>
‹‹ئەينى چاغدا ئېلىمىزنىڭ ئوپتىكىلىق كامېرا لىنزىسى ھاسىل قىلغان تەسۋىرنىڭ سۈپىتىنى باھالاش ساھەسى تېخى بىر بوشلۇق ئىدى.
</S>
<S ID=35024>
كامېرا لىنزىسىنىڭ سۈپىتىگە ھاسىل بولغان تەسۋىرنىڭ سۈپىتىنى كۆزىتىش ئارقىلىق باھا بېرىش قاتارلىق سۇبيېكتىپ ئۇسۇللار قوللىنىلاتتى، سۈرەتكە تارتىشنىڭ بۇلۇڭ گىرادۇسى تەسۋىرنىڭ ھاسىل بولۇشىغا تەسىر كۆرسىتىشى مۇمكىن بولۇپ، بۇ تولىمۇ بىر تەرەپلىمە ئۇسۇل ئىدى›› دېدى چاڭچۇن ئوپتىكىلىق نازۇك ماشىنىلار تەتقىقات ئورنى دۆلەت ئوپتىكىلىق ماشىنىلارنى نازارەت قىلىش – تەكشۈرۈش ئورنىنىڭ مۇئاۋىن مۇدىرى خەن بىڭ.
</S>
<S ID=35025>
    جياڭ جۇيىڭ 1965 – يىلى تەتقىقات گۇرۇپپىسىدىكىلەرنى يېتەكلەپ، ئېلىمىزنىڭ تۇنجى ئوپتىكىلىق يەتكۈزۈش فۇنكسىيەسىنى ئۆلچەش ئۈسكۈنىسىنى ئورناتتى.
</S>
<S ID=35026>
ئېلىمىز 1975 – يىلى بىر تۈركۈم مامىيا فوتو ئاپپاراتى ۋە چوڭ تىپتىكى پرويېكتورىيەلىك كامېرا لىنزىسىنى ئىمپورت قىلدى، جياڭ جۇيىڭنىڭ تەتقىقات گۇرۇپپىسىدىكىلەر ئۈسكۈنىلەرنى ئۆلچەش ئارقىلىق، چەت ئەلنىڭ كامىرا لىنزىسىدا تەسۋىر چېچىلىش، مەركىزى تۇتۇق بولۇش، تۇمانسىمان چېكىت بولۇش قاتارلىق ئېغىر مەسىلىلەرنىڭ ساقلانغانلىقىنى بايقىدى ھەم سۈرەتكە تارتىپ، تاۋار سۈپىتىنى تەكشۈرۈش ئىدارىسىگە قارشى تەرەپ بىلەن سۆزلىشىشكە ئۆتكۈزۈپ بەردى.
</S>
<S ID=35027>
چەت ئەللىك سودىگەرلەر كونكرېت تەكشۈرۈش دوكلاتىنى كۆرگەندىن كېيىن، جۇڭگولۇقلارنىڭ ئىچىدە كەسىپ ئەھلى بار ئىكەن، دېيىشتى.
</S>
<S ID=35028>
جياڭ جۇيىڭ دۆلەتنى يۈز نەچچە مىڭ يۈەنلىك ئىقتىسادىي زىياندىن ساقلاپلا قالماي، يەنە دۆلىتىمىزنىڭ ئىززەت – ھۆرمىتى ۋە شان – شەرىپىنى قوغدىدى.
</S>
<S ID=35029>
    جياڭ جۇيىڭ خىزمەتتە ناھايىتى ئەستايىدىل ۋە كەسكىن بولسىمۇ، خىزمەتداشلىرىغا تولىمۇ مېھرىبان ئىدى.
</S>
<S ID=35030>
چاڭچۇن ئوپتىكىلىق نازۇك ماشىنىلار تەتقىقات ئورنى 4 – بۆلۈمىنىڭ سابىق ئالىي ئىنژېنېرى فېڭ شيۇخېڭ ئەسلەپ مۇنداق دېدى: جياڭ جۇيىڭ ئىنگلىز تىلى، نېمىس تىلى، فىرانسۇز تىلى، رۇس تىلى، ياپون تىلى قاتارلىق بەش خىل چەت ئەل تىلىنى بىلەتتى، نۇرغۇن ماتېرىيالنى تەرجىمە قىلغانىدى، ئۇ باشقىلارغا كېرەكلىك ماتېرىياللارنى ئۇچراتقاندا دائىم تەرجىمە قىلىپ ئالاقىدار تېمىغا مەسئۇل يولداشلارغا يەتكۈزۈپ بېرەتتى؛ ئۇ ئىلگىرى خىزمەتدىشىنىڭ ئىلمىي ماقالىسىگە قايتا – قايتا تۈزىتىش كىرگۈزۈشكە ياردەم قىلغان بولسىمۇ، ئىلمىي ماقالىنى ئېلان قىلغاندا ئۆزىنىڭ ئىسمىنى قوشۇپ قويۇشقا قوشۇلمىغان؛ جياڭ جۇيىڭنىڭ باشقىلار بىلەن بىرلىكتە تەتقىق قىلىپ ئېرىشكەن ئىلمىي تەتقىقات نەتىجىسى ئوپتىكا ئىلمى ساھەسىنىڭ دىققەت – ئېتىبارىنى قوزغاپ، ئىلمىي دوكلات بېرىشكە قاتنىشىشقا تەكلىپ قىلىنغاندا، ئۇ ئۆزى بىلەن ھەمكارلاشقان يولداشنىڭ قاتنىشىشىنى ئېيتىپ، شان – شەرەپنى باشقىلارغا ئۆتۈنۈپ بەرگەنىدى.
</S>
<S ID=35031>
    جياڭ جۇيىڭ 1982 – يىل 6 – ئاينىڭ 12 – كۈنى چېڭدۇ شەھىرىگە بېرىپ، X نۇرلۇق ئاسترونومىيە تېلېسكوپى بوشلۇق تەقلىدىي ئۈسكۈنىسنى تەكشۈرۈپ ئۆتكۈزۈۋالغاندا، زىيادە ھېرىپ – چارچىغانلىقتىن، كېسىلى ئېغىرلىشىپ داۋالاش ئۈنۈم بەرمەي 6 – ئاينىڭ 15 – كۈنى 43 يېشىدا چېڭدۇ شەھىرىدە قازا قىلغان.
</S>
<S ID=35032>
مارشال نيې رۇڭجېن ئۇنىڭغا ‹‹زىيالىيلارنىڭ ئىلغار ۋەكىلى›› دېگەن بېغىشلىمىنى يېزىپ بەرگەن.
</S>
<S ID=35033>
    بۇ شۇم خەۋەر چاڭچۇن ئوپتىكىلىق نازۇك ماشىنىلار تەتقىقات ئورنىغا يېتىپ كەلگەندە، كۆپچىلىك قاتتىق قايغۇرغان.
</S>
<S ID=35034>
‹‹جياڭ جۇيىڭ ھاياتىنىڭ ئەڭ ئاخىرقى تۆت كۈنىدىمۇ تەجرىبىخانا پەردىسىنىڭ ئىلمىكىنى ئورنىتىپ، ئىشخانا ئالدىدىكى يەرنى تۈزلەپ، خىزمەتدىشىنىڭ ئۆيىنىڭ ئەۋرەز يولىنى رېمونت قىلىشىپ بەرگەنىدى››، دېدى فېڭ شيۇخېڭ. جياڭ جۇيىڭ ۋاپات بولۇپ ئون يىلدىن كېيىن، چاڭچۇن كىنو ئىستۇدىيەسى ئۇنىڭ ئىش – ئىزلىرىنى كىنو قىلىپ ئىشلىدى، ئۇنىڭ ئىش – ئىزلىرى تېخىمۇ كۆپ كىشىگە تەسىر كۆرسەتتى.
</S>
<S ID=35035>
    1981 – يىلى تۇغۇلغان خەن بىڭ مۇنداق دېدى: چاڭچۇن شەھىرىدە 80 – يىللاردا تۇغۇلغانلارنىڭ ئىچىدە جياڭ جۇيىڭنىڭ ئىش – ئىزلىرىنى بىلمەيدىغانلار يوق دېيەرلىك.
</S>
<S ID=35036>
باشلانغۇچ مەكتەپتە ئوقۇۋاتقان چاغلىرىمدا جياڭ جۇيىڭ توغرىسىدا ئىشلەنگەن فىلىمنى كۆرگەندىن كېيىن، ئالىي مەكتەپنىڭ ئوپتىكا كەسپىگە ئىمتىھان بېرىش نىيىتىگە كەلگەنىدىم.
</S>
<S ID=35037>
جياڭ جۇيىڭنىڭ پەن تەتقىقاتتا ئىزدىنىشكە جۈرئەت قىلىش، جاپاغا چىداپ تەتقىق قىلىش، جان كۆيدۈرۈپ ئىشلەشتەك ئىلگىرىلەش روھى ۋە نام – مەنپەئەت قوغلاشمايدىغان، مەردانە ئالىيجاناپ خىسلىتى بىزگە قىممەتلىك مەنىۋى بايلىق قالدۇردى.
</S>
<S ID=35038>
    ئېلېكتىرون ئىلمى تېخنىكىسى ۋە يېڭى ماتېرىياللارنىڭ ئۈزلۈكسىز تەرەققىي قىلىشىغا ئەگىشىپ، ئوپتىكا ۋە فوتو ئېلېكتىر تەسۋىر ھاسىل قىلىش تېخنىكىسىمۇ ئۇچقاندەك تەرەققىي قىلدى.
</S>
<S ID=35039>
جياڭ جۇيىڭ ھايات ۋاقتىدا خىزمەت قىلغان تەتقىقات ئورنىنىڭ بىر قىسىم خىزمەتلىرىنى خەن بىڭ ئىشلەۋاتقان سۈپەت تەكشۈرۈش مەركىزىدىكىلەر ئۈستىگە ئالدى، جياڭ جۇيىڭنىڭ ئوپتىكىلىق يەتكۈزۈش پەنلىرىدە ئېرىشكەن نەتىجىلىرى ئالەم قاتنىشى، ئاۋىياتسىيە، يەر يۈزىنى ئۆلچەش – تىزگىنلەش قاتارلىقلارغا ئالاقىدار تۈرلۈك فوتو ئېلېكتىر ئۈسكۈنىلىرىنى باھالاشنىڭ ئاساسى قىلىندى، جۈملىدىن، ‹‹خاسىيەتلىك كېمە – 5››، ‹‹خاسىيەتلىك كېمە – 6››، ‹‹ئەرش ئوردىسى – 1››، ‹‹جىلىن – 1››قاتارلىقلارنى قويۇپ بېرىش جەريانىدا، ئوپتىكىلىق نازۇك ماشىنىلار تەتقىقات ئورنى تەتقىق قىلىپ ياسىغان ئالەم قاتنىشى فوتو ئېلېكتىر تەسۋىر ھاسىل قىلىش ئۈسكۈنىلىرى قاتتىق سىناقتىن ئۆتتى.
</S>
<S ID=35040>
    ‹‹بىزنىڭ ئالەم ئايروپىلانىمىز بولمىغاچقا، ھازىرچە ئوپتىكا تېخنىكىسى خادىملىرىنى ئالەم بوشلۇقىغا ئېلىپ چىقالمايمىز.
</S>
<S ID=35041>
شۇڭا سۈنئىي ھەمراھ فوتو ئېلېكتىر تەسۋىر ھاسىل قىلىش ئۈسكۈنىلىرىدە ھېچقانداق مەسىلە كۆرۈلمەسلىككە جەزمەن كاپالەتلىك قىلىشىمىز كېرەك.
</S>
<S ID=35042>
ئۇنداق بولمىغاندا، ئېلىمىزنىڭ سېنزور ۋە تەسۋىر بىر تەرەپ قىلىش ئەسلىھەلىرىنىڭ تەتقىقات سەۋىيەسى ئارقىدا قېلىپ، مۆلچەردىكى ئۈنۈمگە يېتىش تەسكە توختايدۇ››، دېدى خەن بىڭ.
</S>
<S ID=35043>
    خەن بىڭ مۇنداق دېدى: تېز تەرەققىي قىلىۋاتقان ئىلمىي تەتقىقات ئىشلىرىدا، ھازىر بىز جياڭ جۇيىڭنىڭ كەسىپكە بولغان ئىشتىياقى ۋە ئېرىشكەن خۇشاللىقىنى ھەقىقىي ھېس قىلدۇق.
</S>
<S ID=35044>
يېقىندا پەن – تېخنىكىغا ئائىت ئۈچ يىغىن ئوڭۇشلۇق ئېچىلغاندىن كېيىن، پەن – تېخنىكا ساھەسىدىكىلەرنىڭ يەنە بىر باھارى يېتىپ كەلگەنلىكىنى ھېس قىلدۇق.
</S>
<S ID=35045>
بىز جياڭ جۇيىڭنىڭ يېڭى دەۋردىكى ياراملىق ئىز باسارلىرىدىن بولۇپ، ئۇستازىمىزنىڭ ئىش – ئىزلىرىدىن ئۆگىنىپ، دۆلىتىمىزنى دۇنيا بويىچە كۈچلۈك پەن – تېخنىكا دۆلىتى قىلىپ قۇرۇپ چىقىش ئۈچۈن تىرىشىپ كۈرەش قىلىمىز.
</S>
<S ID=35046>
شىنخۇا ئاگېنتلىقى
</S>
<S ID=35047>
‏
</S>
</TEXT>
/BODY
/DOC