<DOC>
<DOCID>TIANSHAN.525636</DOCID>
<HEADER>
<CLASS>شىنجاڭ</CLASS>
<DATE>2016-05-30 12:17:45</DATE>
</HEADER>
<BODY>
<HEADLINE>
<S ID=29285>
‹‹سۇ ساتقۇچى››نىڭ جامائەت پاراۋانلىق ئىشلىرى
</S>
</HEADLINE>
<TEXT>
<S ID=29286>
مۇخبىرىمىز خەن لياڭ خەۋىرى، فوتوسى
</S>
<S ID=29287>
    10 – ئاپرېل سەھەر، چاپچال شىبە ئاپتونوم ناھىيەسىنىڭ ناھىيە بازىرى 4 – مەھەللىسىنىڭ ئاھالىسى نۇرمۇھەممەت نىياز ئىلگىرىكىگە ئوخشاشلا غۇلجا شەھىرى بىلەن چاپچال ناھىيە بازىرىنى تۇتاشتۇرىدىغان ئىلى دەرياسى چوڭ كۆۋرۈكىدە سوغۇق ئىچىملىك يايمىسىنى رەتلەپ تىجارەت باشلاشقا تەييارلىق قىلىۋاتاتتى. ئۇ يايمىنىڭ كۆزگە چېلىقىدىغان يېرىگە ‹‹60 ياشتىن ئاشقان يولۇچىلار ۋە مېيىپلەرگە مىنېرال سۇ ھەقسىز بېرىلىدۇ›› دېگەن ئۇيغۇرچە – خەنزۇچە خەت يېزىلغان تاختاينى ئېسىپ قويدى، يەنە يايمىنىڭ ئىككى تەرىپىگە بەش يۇلتۇزلۇق قىپقىزىل بايراقلارنى قادىدى.
</S>
<S ID=29288>
   نۇرمۇھەممەت بۇ ئىشلارنى قىلىپ بولغاندىن كېيىن ماڭا: ‹‹مەن 2001 – يىلى ئانامدىن بۇ سوغۇق ئىچىملىك يايما ئورنىنى ئۆتكۈزۈۋالغان، بۇ تاختاينىمۇ ئۇ بەرگەن. ئاپام دائىم بىر بوتۇلكا سۇ ھېچقانچە پۇلغا يارىمايدۇ، باشقىلارغا ياردەم قىلالىغۇدەكلا يېرى بولسا ياردەم قىلىشىمىز كېرەك، دەيتتى. كىچىك ۋاقىتلىرىمدا ئائىلىمىز نامرات بولغاچقا ئاپام كىپەكتە تاماق ئېتىپ بېرەتتى. بۇنى كۆرگەن خەنزۇ قوشنىلىرىمىز ئۆزلىرى يېيىشكە قىيماي ساقلاپ كەلگەن ئازغىنە گۈرۈچلىرىنى بىزگە بېرەتتى. كەنت ئاھالىسىنىڭ ياردىمىدە بۇ بىر قانچە يىلدىن بېرى تۇرمۇشىمىز خېلىلا ياخشىلاندى، ئاپام بىزگە ياردەم قىلغان كىشىلەرنى ئۇنتۇپ قالماسلىق توغرىسىدا بىزگە دائىم تەربىيە قىلىپ تۇرىدۇ››، دېدى.
</S>
<S ID=29289>
   15 يىلدىن بۇيان نۇرمۇھەممەت مەيلى شۇ يەرلىك كىشىلەر ياكى باشقا يۇرتلۇقلار بولسۇن، مەيلى دۆلەت ئىچىدىكى ساياھەتچىلەر ياكى چەت ئەللىك ساياھەتچىلەر بولسۇن، يېشى 60 تىن ئاشقانلارنىڭ ھەممىسىنى مىنېرال سۇ بىلەن بىردەك ھەقسىز تەمىنلەپ كەلدى، ئۇ ھېسابلاپ كۆرۈپ بۇ يىللاردا باشقىلارغا ھەقسىز بەرگەن سۈيىنىڭ 100 مىڭ بوتۇلكىدىن ئاشقانلىقىنى ئېيتتى.
</S>
<S ID=29290>
   ئۇ بۇ بىر نەچچە يىلدىن بۇيان ياشانغانلارنى ھەقسىز سۇ بىلەن تەمىنلىگەندىن سىرت، يەنە نۇرغۇن نامرات ئوقۇغۇچىلارغا ياردەم قىلدى. غۇلجا شەھەرلىك 7 – باشلانغۇچ مەكتەپتىكى ئائىلىسىدە قىيىنچىلىقى بار 30 ئوقۇغۇچىغا قىشلىق، يازلىق مەكتەپ فورمىسى ئېلىپ بەردى، چاپچال ناھىيەلىك 1 – باشلانغۇچ مەكتەپتىكى ئائىلىسىدە قىيىنچىلىقى بار 50 ئوقۇغۇچىغا سومكا ۋە مەكتەپ فورمىسى ئېلىپ بەردى...
</S>
<S ID=29291>
   نۇرمۇھەممەتنىڭ تۈرتكىسىدە ئۇنىڭ بىلەن بىللە سوغۇق ئىچىملىك سودىسى قىلىدىغان ئەخمەتجان، سەمەت قاتارلىق ئون تىجارەتچى ‹‹60 ياشتىن ئاشقان ساياھەتچىلەر ۋە مېيىپلەرنى مىنېرال سۇ بىلەن ھەقسىز تەمىنلەش›› ۋە نامرات ئوقۇغۇچىلارغا ياردەم بېرىش مېھىر – شەپقەت يەتكۈزۈش ھەرىكىتىگە قاتناشتى.
</S>
</TEXT>
/BODY
/DOC