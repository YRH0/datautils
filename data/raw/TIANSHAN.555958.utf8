<DOC>
<DOCID>TIANSHAN.555958</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-10-12 16:41:18</DATE>
</HEADER>
<BODY>
<HEADLINE>
<S ID=53098>
‹‹بالامنى خىزمەت گۇرۇپپىسىدىكى كادىرلار قۇتقۇزۇۋالدى››
</S>
</HEADLINE>
<TEXT>
<S ID=53099>
ئابدۇسالام قادىر
</S>
<S ID=53100>
   غۇلجا ناھىيەلىك شەھەر – بازار پىلانلاش ئىدارىسىدىن غۇلجا ناھىيەسىنىڭ دۆڭمازار بازىرى ئازگال كەنتىگە چۈشكەن ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمەت گۇرۇپپىسى كەنتكە چۈشكەندىن بۇيان كەنت كادىرلىرى بىلەن زىچ ھەمكارلىشىپ، ئاساسىي قاتلام تەشكىلىي قۇرۇلۇشىنىڭ ئۇل ئەسلىھەلىرىنى پۇختىلاش، دېھقانلارنىڭ كىرىمىنى كۆپەيتىش يولى ئۈستىدە ئىزدەندى.
</S>
<S ID=53101>
مەبلەغ ھەل قىلىپ، كەنت يوللىرىنى ئاسفالتلاشتۇردى، ئېتىز – ئېرىق ۋە ئىچىملىك سۇ قۇرۇلۇشى ئېلىپ بېرىپ، مەھەللە كوچىلىرىغا كوچا چىرىغى ئورنىتىپ، ئاممىغا قولايلىق ياراتتى.
</S>
<S ID=53102>
ئالدىراش كۈنلەرنىڭ بىرىدە خىزمەت گۇرۇپپىسى كەنتنىڭ 2 – مەھەللىسىدىن كېسىپ ئۆتىدىغان ئۆستەڭ بويىدىكى يولغا كوچا چىرىغى ئورنىتىش ئۈچۈن ئەتىگەندىلا كەلدى.
</S>
<S ID=53103>
كادىرلار بىر تەرەپتىن ناھىيەلىك توك بىلەن تەمىنلەش شىركىتىدىكى خادىملارغا ھەمكارلىشىپ كوچا چىراغلىرىنىڭ ئىستولبىلىرىنى كۆتۈرۈشۈپ، بەلگىلەنگەن ئورۇنغا تىكلىسە، بىر تەرەپتىن خىزمەتلەرگە يېتەكچىلىك قىلاتتى.
</S>
<S ID=53104>
ئىشنىڭ ھەلەكچىلىكىدە كادىرلار چۈشلۈك دەم ئېلىشنىمۇ ئۇنتۇغانىدى.
</S>
<S ID=53105>
چۈشتىن كېيىن شىنجاڭ ۋاقتى سائەت 1 ئەتراپىدا خىزمەت گۇرۇپپىسىنىڭ كادىرى باراتجان مەرۈپ توك بىلەن تەمىنلەش شىركىتىنىڭ خادىملىرىغا ياردەملەشكەچ سىمتاناپ تۈۋرۈكىگە ياماشتى.
</S>
<S ID=53106>
باراتجان مەرۇپ تۈۋرۈككە ياماشقاچ يول بويىدىكى ئۆستەڭگە نەزەرىنى ئاغدۇردى.
</S>
<S ID=53107>
ئۆستەڭدە بىر نەرسە بىر چۆكۈپ، بىر لەيلەپ ئېقىپ كېلىۋاتاتتى.
</S>
<S ID=53108>
باراتجان مەرۈپنىڭ كۆڭلىگە بىر شەك چۈشتى.
</S>
<S ID=53109>
ئۇ بۇ نەرسىگە يەنىمۇ سىنچىلاپ قارىدى، ئۇنىڭ دىققىتىنى ئېقىپ كېلىۋاتقان نەرسە ئۈستىدىكى كىيىم تارتتى.
</S>
<S ID=53110>
باراتجان مەرۈپ كۆڭلىدە ئاللىقانداق بىر ئىشنى ئويلاپ، سىمتاناپ تۈۋرۈكىدىن چۈشتى. ئېقىپ كېلىۋاتقان نەرسە بارغانسېرى يېقىنلاپ كەلمەكتە ئىدى.
</S>
<S ID=53111>
بۇ چاغدا كادىرلار ئۆز ئىشى بىلەن مەشغۇل بولۇۋاتاتتى.
</S>
<S ID=53112>
   ــ يولداشلار، ئۆستەڭگە قاراڭلار، بىر نەرسە ئېقىپ كېلىۋاتىدۇ، ــ دېدى باراتجان مەرۇپ جىددىي تۈستە.
</S>
<S ID=53113>
   كادىرلار قولىدىكى ئىشلىرىنى تاشلىشىپ، ئۆستەڭ بويىغا يىغىلىشتى.
</S>
<S ID=53114>
   ــ ئادەمكەن، ئۇنىڭ ئۈستىگە كىچىك بالىدەك قىلىدۇ، ــ دېيىشتى ھەممەيلەن.
</S>
<S ID=53115>
   سۇدا ئېقىپ كېلىۋاتقىنى راستىنلا بىر كىچىك بالا ئىدى.
</S>
<S ID=53116>
بالا سۇغا چۆكۈپ قايتىدىن لەيلىگەندە ئېڭىرايتتى.
</S>
<S ID=53117>
بالا ئېقىپ كېلىپ، كادىرلارغا ئون نەچچە مېتىر قالغاندا، باراتجان مەرۇپ ھېچنېمىگە قارىماستىن سۇغا سەكرىدى.
</S>
<S ID=53118>
ئۇنىڭ كاللىسىدا بالىنى قۇتۇلدۇرۇشتىن باشقا خىيال يوق ئىدى.
</S>
<S ID=53119>
ئۆستەڭدىكى سۇ باراتجان مەرۈپنىڭ بىلىگە كەلدى.
</S>
<S ID=53120>
ئۇ بالىنى سۇدىن سۈزۈپ ئېلىپ، قىرغاققا يېقىنلاشتى.
</S>
<S ID=53121>
ئەتراپتىكى كادىرلارنىڭ ياردىمىدە بالا قىرغاققا ئېلىپ چىقىلدى.
</S>
<S ID=53122>
بالىنىڭ قورسىقى كۆپۈپ، چىرايى كۆكىرىپ كەتكەنىدى.
</S>
<S ID=53123>
بالىنىڭ ئېڭرىغىنىدىن تېخى ھايات ئىكەنلىكىنى جەزملەشتۈرگەن كادىرلار بىر تەرەپتىن، جىددىي قۇتقۇزۇش تەدبىرىنى قوللانسا، بىر تەرەپتىن، 120 جىددىي قۇتقۇزۇش مەركىزى ۋە بازارلىق ساقچىخانىغا تېلېفون قىلدى.
</S>
<S ID=53124>
جىددىي قۇتقۇزۇشتىن كېيىن بالا ھوشىغا كەلدى.
</S>
<S ID=53125>
شۇ ئەسنادا ساقچىخانىدىكى ساقچىلارمۇ يېتىپ كەلدى.
</S>
<S ID=53126>
كادىرلارنىڭ خەۋەر بېرىشى بىلەن بالىنىڭ ئاتا – ئانىسىمۇ كەلدى.
</S>
<S ID=53127>
بالا بازارلىق دوختۇرخانىغا جىددىي يەتكۈزۈلدى.
</S>
<S ID=53128>
دوختۇرلارنىڭ بىر قانچە سائەت داۋالىشى بىلەن بالا خەتەردىن قۇتۇلدى.
</S>
<S ID=53129>
شۇ چاغدىلا خىزمەت گۇرۇپپىسىدىكى كادىرلارنىڭ كۆڭلى ئەمىن تېپىپ، ئىش ئورنىغا قايتتى.
</S>
<S ID=53130>
بالىمۇ بىر قانچە كۈن كېسەلخانىدا يېتىپ داۋالانغاندىن كېيىن سەللىمازا ساقىيىپ دوختۇرخانىدىن چىقتى.
</S>
<S ID=53131>
   9 – ئاينىڭ 7 – كۈنى خىزمەت گۇرۇپپىسىدىكىلەر كەنت كادىرلىرى بىلەن بىللە بالىنىڭ ئائىلىسىگە بېرىپ، ئۇنى يوقلىدى.
</S>
<S ID=53132>
بالا ھويلىدا ئويناۋاتقانىدى.
</S>
<S ID=53133>
كادىرلار بالىنىڭ ئاتىسى تى شەنجىگىيدىن بالىنىڭ يېقىنقى ئەھۋالىنى سورىغاندا، تى شەنجىگىي كۆزىگە ياش ئالغان ھالدا: بالامنىڭ ھازىرقى ئەھۋالى ناھايىتى ياخشى، رەھمەت سىلەرگە.
</S>
<S ID=53134>
سىلەر بولمىغان بولساڭلار بالامدىن ئايرىلىپ قالاتتىم.
</S>
<S ID=53135>
سىلەرگە قانداق رەھمەت ئېيتىشنى بىلمەيۋاتىمەن، سىلەر ھەقىقەتەن خەلقنىڭ ياخشى كادىرى ئىكەنسىلەر، دېدى.
</S>
<S ID=53136>
   تى شەنجىگىي بۇ كەنتتە سولياۋ پولاتلىق ئىشىك – دېرىزە ياساش دۇكىنى ئاچقان بولۇپ، شۇ كۈنى بازار كۈنى بولغاچقا، تى شەنجىگىي ئەر – خوتۇن ئىككىيلەن سودا ئىشلىرى بىلەن ئالدىراش بولۇپ كەتكەنىدى.
</S>
<S ID=53137>
بۇ ۋاقىتتا ئۇلارنىڭ بىر يېرىم ياشقا كىرگەن بالىسى ئۆيىدىن چىقىپ مەھەللىدىكى ئۆستەڭنىڭ بويىغا كېلىپ، ئويناۋېتىپ ئېھتىياتسىزلىقتىن ئۆستەڭگە چۈشۈپ كەتكەنىدى.
</S>
<S ID=53138>
بالا 200 مېتىرچە ئېقىپ بارغاندىن كېيىن خىزمەت گۇرۇپپىسىدىكى كادىرلار تەرىپىدىن قۇتقۇزۇۋېلىغانىدى.
</S>
<S ID=53139>
تى شەنجىگىي ئەر – خوتۇن ئىككىيلەن بالىسىنى ئىزدەپ يۈرگەندە، باشقىلار تەرىپىدىن بالىنىڭ سۇدىن قۇتقۇزۇۋېلىنغانلىقىدىن خەۋەر تاپقانىدى.
</S>
</TEXT>
/BODY
/DOC