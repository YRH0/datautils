<DOC>
<DOCID>TIANSHAN.540849</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-12 13:30:16</DATE>
</HEADER>
<BODY>
<HEADLINE>
<S ID=39280>
«ياخشى ئىشلىمەسلىككە باھانىمىز يوق»
</S>
</HEADLINE>
<TEXT>
<S ID=39281>
   ئىشقا ئورۇنلاشتۇرۇش ئەڭ چوڭ خەلق تۇرمۇشى قۇرۇلۇشى، شۇنداقلا ئاممىنى نامراتلىقتىن قۇتۇلدۇرۇپ بېيىتىشتىكى مۇھىم يول.
</S>
<S ID=39282>
يېقىنقى يىللاردىن بۇيان ‹‹تېز ئۈنۈم بېرىدىغان تۈرلەر››نى يولغا قويۇش جەنۇبىي شىنجاڭدىكى ئارتۇق ئەمگەكچىلەرنى ئىشقا ئورۇنلاشتۇرۇشتىكى مۇھىم ۋاسىتىگە ئايلاندى.
</S>
<S ID=39283>
بۇ تۈرلەرنىڭ تۈرتكىسىدە بىر تۈركۈم كىچىك، مىكرو كارخانىلار يېزىلاردىكى ئارتۇق ئەمگەكچىلەرنىڭ يېقىن ئەتراپتا، ئۆز يېرىدە ئىشقا ئورۇنلىشىشىنى ئۈنۈملۈك ئىلگىرى سۈردى.
</S>
<S ID=39284>
قىزىلسۇ قىرغىز ئاپتونوم ئوبلاستىنىڭ ئىشقا ئورۇنلاشتۇرۇشنى ئىلگىرى سۈرۈش، ئارتۇق ئەمگەكچىلەرنى يۆتكەپ ئىشقا ئورۇنلاشتۇرۇش، خەلق تۇرمۇشىنى ياخشىلاشتىكى خىزمەتلىرى كىشىنى ھەقىقەتەن قايىل قىلىدۇ.
</S>
<S ID=39285>
   ئۇقۇشىمىزچە، ئاتۇش شەھىرىدىكى كىچىك، مىكرو كارخانىلار رايونى بۇ يىل 2 – ئايدا ئاتۇش شەھىرىنىڭ قاراجول يېزىسىدىن 200دىن ئارتۇق خادىم قوبۇل قىلغان.
</S>
<S ID=39286>
ئاۋان تۇرسۇننىڭ ئائىلىسى قاراجول يېزىسىنىڭ ئېڭىز كەنتىدىكى نامرات ئائىلىلەردىن بولۇپ، ئۇ خوتۇنى بىلەن ‹‹گولىخۇا›› كىيىم – كېچەك چەكلىك مەسئۇلىيەت شىركىتىگە خىزمەتكە ئورۇنلاشقان ئىكەن، ئۇلارنىڭ خاتىرجەم ئىشلىشىگە كاپالەتلىك قىلىش ئۈچۈن، شىركەت ئۇلارغا چوڭراق ياتاق تەقسىم قىلىپ بېرىپتۇ.
</S>
<S ID=39287>
شۇڭا ئاۋان تۇرسۇن ھازىرقى تۇرمۇشىدىن قەۋەتلا رازى ئىكەن، ئۇ مۇنداق دېدى: ئەر – خوتۇن ئىككىمىز ‹‹گولىخۇا›› كىيىم – كېچەك چەكلىك مەسئۇلىيەت شىركىتىدە ئىشلەۋاتىمىز، ئايلىق كىرىمىمىزمۇ كۆپەيدى.
</S>
<S ID=39288>
   25 ياشلىق ئايگۈل ئابدۇرېھىم مۇنداق دېدى: بۇلتۇر ‹‹گولىخۇا›› كىيىم – كېچەك چەكلىك مەسئۇلىيەت شىركىتىدە كەسپىي جەھەتتىن ئۈچ ئاي تەربىيەلەندىم، تەربىيەلەنگەن مەزگىلدە شىركەت بىزنى ھەقسىز تاماق بىلەن تەمىنلىدى ھەم تۇرمۇش پۇلى بەردى.
</S>
<S ID=39289>
بۇ خىزمەت ئورنۇم ئۆيۈمگە يېقىن، ئايلىق ئىش ھەققىم 2000 يۈەندىن ئاشىدۇ.
</S>
<S ID=39290>
تاپقان پۇلۇم ئائىلەمدىكىلەرنىڭ ھاجىتىنى تولۇق قاندۇرۇشقا يېتىدۇ، بۇنداق ئەھۋالدا ياخشى ئىشلىمەسلىككە باھانەم يوق.
</S>
<S ID=39291>
   ‹‹گولىخۇا›› كىيىم – كېچەك چەكلىك مەسئۇلىيەت شىركىتى بۇلتۇر 1 – ئايدا ئاتۇش شەھىرىنىڭ كىچىك، مىكرو كارخانىلار رايونىغا ماكانلاشقان بولۇپ، شىركەت دىرېكتورى گۇ شياۋۋەن مۇنداق دېدى: كارخانىمىزدىكى ئىشچىلارنىڭ ھەممىسى يەرلىكتىن قوبۇل قىلىنغان، تۇنجى تۈركۈمدە 430 ئادەمنى ئىشقا ئورۇنلاشتۇردۇق.
</S>
<S ID=39292>
ھەر يىلى 1 مىليون 670 مىڭ يۈەننى ئىشچى – خىزمەتچىلەرنىڭ ياتاق، تاماق، كىيىم – كېچىكىگە ئاجرىتىمىز، ئۇنىڭدىن باشقا يېڭىدىن قوبۇل قىلىنغانلارنى بىر ئايدىن ئۈچ ئايغىچە تەربىيەلەيمىز.
</S>
<S ID=39293>
شىركىتىمىزنىڭ كۆلىمىنى داۋاملىق كېڭەيتىپ، يېڭىدىن 300دىن ئارتۇق ئىش ئورنىنى بارلىققا كەلتۈرۈشنى، ئىشچى – خىزمەتچىلىرىمىزنى 800دىن ئاشۇرۇشنى پىلانلىدۇق.
</S>
<S ID=39294>
   ئۇقۇشىمىزچە، ئاتۇش شەھىرىدە ھازىر ‹‹گولىخۇا›› شىركىتىگە ئوخشاش كارخانىلار كۆپ ئىكەن.
</S>
<S ID=39295>
سۇنتاغ يېزىسىغا جايلاشقان ‹‹مەرھابا›› شىركىتى، ئاغۇ يېزىسىنىڭ تۆۋەنكى مەھەللە كەنتىگە جايلاشقان ‹‹سەنجىنيۈەن›› شىركىتى قاتارلىق كارخانىلارمۇ يەرلىكتىكىلەرنىڭ، بولۇپمۇ ئاياللارنىڭ ئىشقا ئورۇنلىشىش قىزغىنلىقىنى ئۇرغۇتۇپ، ئۇلارنىڭ ئائىلە كىرىمىنى كۆپەيتىشىگە تۈرتكە بوپتۇ.
</S>
<S ID=39296>
   26 ياشلىق قۇۋانگۈلنىڭ ‹‹مەرھابا›› شىركىتىدە ئىشلەۋاتقىنىغا ئىككى يىل بولغان بولۇپ، ئايلىق ئىش ھەققى 3000 يۈەندىن ئاشىدىكەن.
</S>
<S ID=39297>
ئۇ مۇنداق دېدى: ئىشقا ئورۇنلىشىش ئاياللارنىڭ جەمئىيەتتىكى ئورنىدا زور ئۆزگىرىش ھاسىل قىلدى، بۇنىڭدىن كېيىنكى كۈنلىرىمىزنىڭ تېخىمۇ ياخشىلىنىدىغانلىقىغا ئىشىنىمەن.
</S>
<S ID=39298>
   ‹‹سەنجىنيۈەن›› شىركىتىنىڭ دىرېكتورى نيۇ داجاڭ مۇنداق دېدى: شىركىتىمىز دەسلەپكى قەدەمدە ئاغۇ يېزىسىنىڭ ئالتە كەنتىدىن 1200 ئادەمنى ئىشقا ئورۇنلاشتۇرۇشنى پىلانلاپ، ھازىر كەسپىي جەھەتتىن تەربىيەلەشنى باشلىۋەتتۇق، بۇلار كەسپىي جەھەتتىن تەربىيەلەنگەندىن كېيىن رەسمىي ئىشقا چۈشىدۇ.
</S>
<S ID=39299>
   ئۇقۇشىمىزچە، ھازىرغىچە ئاتۇش شەھىرىنىڭ كىچىك، مىكرو كارخانىلار رايونىغا 138 كارخانا ماكانلاشقان بولۇپ، بۇنىڭ ئىچىدە 91 كارخانا رەسمىي ئىشقا كىرىشكەن، بۇ كارخانىلار يەرلىكتىكىلەرنى 3000غا يېقىن ئىش ئورنى بىلەن تەمىنلىگەن.
</S>
</TEXT>
/BODY
/DOC