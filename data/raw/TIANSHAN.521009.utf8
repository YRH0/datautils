<DOC>
<DOCID>TIANSHAN.521009</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-05-03 18:11:01</DATE>
</HEADER>
<BODY>
<HEADLINE>
<S ID=26996>
قەرز ئېلىشتىكى زۆرۈر چىقىملارنى بىلىۋېلىڭ
</S>
</HEADLINE>
<TEXT>
<S ID=26997>
   بانكىدىن قەرز ئالغاندا ئورۇنسىز چىقىمدار بولماسلىق ئۈچۈن، قەرز ئېلىش جەريانىدا سەرپ بولىدىغان زۆرۈر چىقىملارنى بىلىۋېلىشقا توغرا كېلىدۇ.
</S>
<S ID=26998>
   بىرىنچى، ئۆسۈم چىقىمى
</S>
<S ID=26999>
   كۆپ قىسىم قەرز مەھسۇلاتلىرىدا ھەق تاپشۇرۇشقا توغرا كېلىدۇ، بۇ ھەقلەر پۇل مۇئامىلە شىركەتلىرىنىڭ ئۆسۈم نىسبىتى بىلەن مۇناسىۋەتلىك بولۇپ، ئۆسۈم نىسبىتى قانچە يۇقىرى بولسا قەرز ئالغۇچى تۆلەيدىغان ئۆسۈممۇ شۇنچە كۆپ بولىدۇ. بانكىلار ئىجرا قىلىدىغان ئۆسۈم نىسبىتىمۇ ئوخشىمايدۇ، ئۆسۈم نىسبىتى ئاساسىي ئۆسۈم نىسبىتى ئاساسىدا %10 تىن %35 كىچە دائىرىدە تەڭشىلىپ تۇرىدۇ. ئەگەر يىللىق ئۆسۈم نىسبىتى %36 تىن ئېشىپ كەتسە، جازانە ھېسابلىنىدۇ.
</S>
<S ID=27000>
   ئىككىنچى، رەسمىيەت ھەققى
</S>
<S ID=27001>
   ئوخشىمىغان قەرز مەھسۇلاتلىرىدا تۆلەشكە تېگىشلىك رەسمىيەت ھەققىمۇ ئوخشىمايدۇ، بىر قىسىم قەرز مەھسۇلاتلىرى ئۆسۈم يوق، دەپ تەشۋىق قىلىنغىنى بىلەن ئۆسۈم رەسمىيەت ھەققىگە قوشۇۋېتىلگەن بولىدۇ. بەزىلىرى باشقۇرۇش ھەققى شەكلىدە بىر قېتىمدىلا تۆلىنىدۇ.
</S>
<S ID=27002>
   ئۈچىنچى، رەنە بۇيۇمىنى باھالاش ھەققى
</S>
<S ID=27003>
   بۇ تۈردىكى ھەق رەنىلىك قەرز كەسپىدە ئېلىنىدىغان بولۇپ، ئىناۋەتلىك قەرز تۈرىدە بۇنداق ھەق ئېلىنمايدۇ. ھەق سوممىسى رەنە بۇيۇمىنىڭ باھاسىنى بېكىتىشنىڭ قىيىن – ئاسانلىقى تەرىپىدىن بەلگىلىنىدۇ، ھەق ئېلىش ئۆلچىمى رەنە بۇيۇمىنىڭ بېكىتىلگەن باھاسىنىڭ ‰1 ىدىن ‰5ىگىچە بولىدۇ.
</S>
<S ID=27004>
   تۆتىنچى، كېپىللىك ھەققى
</S>
<S ID=27005>
   كېپىللىك قەرزى ئىلتىماس قىلغاندا ئەگەر كېپىللىك شىركىتى كېپىل بولۇپ بەرسە بۇنىڭ ئۈچۈن كېپىللىك ھەققى تۆلەشكە توغرا كېلىدۇ، كېپىللىك ھەققى ئادەتتە قەرز سوممىسىنىڭ %2ىدىن %4ىگىچە بولىدۇ.
</S>
<S ID=27006>
   بەشىنچى، توختامغا خىلاپلىق قىلىش ھەققى
</S>
<S ID=27007>
   پۇل مۇئامىلە ئاپپاراتلىرى بىلەن قەرز توختامى ئىمزالىغاندا ئادەتتە توختامغا خىلاپلىق قىلىش ھەققى ۋە جازالاش تەدبىرلىرى ئېنىق بەلگىلەنگەن بولىدۇ. بۇنىڭدا قەرزدار ئىككى نۇقتىغا دىققەت قىلىشى لازىم: بىرى، قەرزنى ۋاقتىدا قايتۇرماسلىق، يەنە بىرى، مۇددەتتىن بۇرۇن قەرز قايتۇرۇش.
</S>
<S ID=27008>
   بۇنىڭدىن باشقا ئىناۋەت دوكلاتىنى ۋاكالىتەن تەكشۈرۈش ئۈچۈن قەرز تەستىقلانمىغان ھالەتتىمۇ بىر يۈەندىن بەش يۈەنگىچە رەسمىيەت ھەققى ئېلىنىدۇ. تۇنجى قېتىم قەرز ئىلتىماس قىلغانلار يۇقىرىقىلاردىن سىرت يەنە تۆۋەندىكى ئىككى مەسىلىگە دىققەت قىلىشى كېرەك. بىرى، قەرز پۇل قولىڭىزغا تېگىشتىن بۇرۇن ھەق ئېلىشنىڭ ئۆزى ئالدامچىلىق؛ يەنە بىرى، بانكىنىڭ نامىدا ھەق ئېلىشمۇ ئالدامچىلىققا تەۋە بولۇپ، ئىككىنچى قول ئۆيلەرنى سېتىۋېلىشتا بەزى ئىشەنچىسىز ۋاسىتىچىلىك شىركەتلىرى مۇددەتكە بۆلۈپ قەرز قايتۇرۇش كەسپىنى بېجىرىش ئۈچۈن مەلۇم دەرىجىدە مۇلازىمەت ھەققى ئالىدۇ ھەم بۇنى بانكا ئالىدىغان ھەق، دەپ چۈشەندۈرىدۇ. ئەمما بانكا مۇددەتكە بۆلۈپ قايتۇرىدىغان قەرز كەسپىنى بېجىرگەندە ھېچقانداق ھەق ئالمايدۇ.
</S>
<S ID=27009>
نىجات قۇربان (ت)
</S>
<S ID=27010>
‏
</S>
</TEXT>
/BODY
/DOC