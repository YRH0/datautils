<DOC>
<DOCID>TIANSHAN.496248</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-02-09 12:42:04</DATE>
</HEADER>
<BODY>
<HEADLINE>
<S ID=9858>
شائىرلار تۇرمۇشنى سۆيۈشى كېرەك
</S>
</HEADLINE>
<TEXT>
<S ID=9859>
    شېئىر توغرىسىدىكى بەس – مۇنازىرلەرنىڭ كەسكىنلىشۋاتقىنىغا خېلى يىللار بولدى.
</S>
<S ID=9860>
بۇ مۇنازىرە ئاساسلىقى ئەنئەنىۋى شېئىرىيەت ئېقىمىدىكىلەر بىلەن يېڭىچە شېئىرىيەت ئېقىمىدىكىلەر ئوتتۇرىسىدىكى مۇنازىرىدىن ئىبارەت.
</S>
<S ID=9861>
بۇنداق بەس – مۇنازىرىلەر ئىلگىرىمۇ بولغان، ھازىرمۇ بولۇۋاتىدۇ، كەلگۈسىدىمۇ بولىدۇ.
</S>
<S ID=9862>
شائىرلار مۇرەككەپ ۋە رەڭگارەڭ ئىجتىمائىي تۇرمۇشتىن شېئىر تېمىلىرىنى تاللىۋالغان بولغاچقا، ئۇنىڭغا بولغان كۆز قاراشمۇ ئوخشىمايدۇ.
</S>
<S ID=9863>
شېئىرىيەت ئىستىتېكىسى شائىرلاردىن شېئىرنى ئوبىكتىپ دۇنيانىڭ ماھىيىتىگە يېقىنلاشتۇرۇشنى تەلەپ قىلسىمۇ، لېكىن بىرلا فورمۇلا، بىرلا تۈز سىزىق بىلەن مېڭىشنى تەلەپ قىلغىلى بولمايدۇ.
</S>
<S ID=9864>
بىراق، شۇ نەرسە ئېنىقكى ئۇيغۇر ئەدەبىياتىدا نەسىرى ئەسەرلەر بىلەن شېئىرى ئەسەرلەرنىڭ پەرقى بۇرۇنلا ئېنىق ئايرىلغان.
</S>
<S ID=9865>
شېئىردا چوقۇم تۇراق، رىتىم، قاپىيە، ۋەزىن بولىدۇ.
</S>
<S ID=9866>
شېئىرنىڭ شائىرلار ئورتاق رىئايە قىلىشقا تېگىشلىك قائىدە – قانۇنىيەتلىرى بولىدۇ.
</S>
<S ID=9867>
شائىر رېئال تۇرمۇشتىن ئالغان سوبىكتىپ ھېسسياتىنى مۇئەييەن بىر شەكىلگە ئەكىرىپ مەلۇم تېمىنى يورۇتۇپ بېرىشكە تىرىشىدۇ.
</S>
<S ID=9868>
ئەگەر شېئىردا تۇراق، رىتىم، قاپىيە، ۋەزىن بولمىسا ئۇنىڭ نەسىرى ئەسەرلەردىن پەرقى بولمايدۇ.
</S>
<S ID=9869>
ھازىر يېزىلىۋاتقان بىر قىسىم شېئىرلارنى شېئىرمىكىن دېسە تۇراق، رىتىم، قاپىيە يوق، بىرەر شەكىلگىمۇ ئىگە ئەمەس.
</S>
<S ID=9870>
نەسىرى ئەسەرمىكىن دېسە بىرەر تىپىك ئوبراز، سۇژىت بۆلەكلىرى يوق، بىر بىرسى بىلەن مۇناسىۋىتى يوق بىر نەچچە جۈملىلەر قاتار تىزىپ قۇيۇلغان، تاققا – تۇققا گەپلەر. بۇنداق شېئىرلار ئادەمگە ھېچقانداق ھۇزۇر بېرەلمەيدۇ.
</S>
<S ID=9871>
تەتقىق قىلاي دېسە بىرەر شەكىل، بىرەر نەزەرىيەگە يېقىن كەلمەيدۇ.
</S>
<S ID=9872>
ئەمما، بۇنىڭلىق بىلەن يېڭىچە شېئىرلارنى پۈتۈنلەي ئىنكار قىلىۋەتسەك بولمايدۇ.
</S>
<S ID=9873>
يېڭىچە شېئىرلار ئىچىدىمۇ ناھايىتى ياخشى شېئىرلار بار.
</S>
<S ID=9874>
بىر قىسىم ياش ئوقۇرمەنلەرنىڭ يېڭىچە شېئىرغا قىزىقىشنىڭ سەۋەبىمۇ شۇ. بىز چۈشىنەلمىدۇق دەپلا ئىنكار قىلىۋەتسەك بولمايدۇ.
</S>
<S ID=9875>
شۇنى بىلىشىمىز كېرەككى، ئوقۇرمەن چۈشىنەلمىگەن شېئىرنى ۋاقىت شاللىۋېتىدۇ.
</S>
<S ID=9876>
شۇ چاغدا شائىر كەينىگە يېنىپ ئوقۇرمەنلەر ياقتۇرۇدىغان شېئىرلارنى يېزىشقا قايتىدۇ ياكى تەبىئىي ھالدا ئوقۇرمەنلەرنىڭ كۆز ئالدىدىن غايىب بولىدۇ.
</S>
<S ID=9877>
    دۇنيادا ھەممە مىللەتنىڭ شائىرى بولىدۇ.
</S>
<S ID=9878>
شائىرنىڭ ۋەزىپىسى خەلق قەلبىنى يورۇتۇش.
</S>
<S ID=9879>
شائىر ئۆزىگىمۇ، خەلقىغىمۇ، دەۋىرگىمۇ، كەلگۈسىگىمۇ يۈز كېلەلىشى كېرەك.
</S>
<S ID=9880>
شائىرلارنىڭ شېئىرى غايىگە ئىگە بولغاندا، رىئال تۇرمۇشنى چىن قەلبىدىن سۆيگەندە ئاندىن ئۆز قىممىتىنى تاپالايدۇ.
</S>
<S ID=9881>
ئەدەبىياتتا مەيلى قانداق ئىزىم بولۇشتىن قەتئىينەزەر، ئۇنىڭ مەنبەسى ئىجتىمائىي تۇرمۇش.
</S>
<S ID=9882>
ئىجتىمائىي تۇرمۇشتىن يىراقلاپ كەتكەن شېئىرلار قانچە دەبدەبىلىك سۆزلەردە يېزىلغان بولۇشىدىن قەتئىينەزەر ئۇزاق ئۆمۈر كۆرەلمەيدۇ.
</S>
<S ID=9883>
شېئىر ھېسسياتنى ھېسسياتقا ئۇلاش جەريانى.
</S>
<S ID=9884>
ئوقۇرمەن شېئىردىن ئۆز ھېسسياتىنى كۆرەلمىسە ئۇ شېئىرنى قايتا ئۇقۇپ ئولتۇرمايدۇ.
</S>
<S ID=9885>
ئىنسان چارچىغاندا، خۇشال بولغاندا، قايغۇ – ھەسرەتكە دۇچار بولغاندا تەبىئىي ھالدا ئەدەبىيات بىلەن شۇغۇللىنىدۇ.
</S>
<S ID=9886>
تۇرمۇشتىن ئايرىلغان شائىر ئوقۇرمەنلەر ئالدىدا ئاسانلا چېنىپ قالىدۇ. مەيلى ئەنئەنىۋى شەكىللەردە يېزىلغان شېئىرلار بولسۇن ياكى يېڭىچە شېئىرلار بولسۇن، شائىرلار مىللەتكە يۈز كېلەلەيدىغان ئەدەبىي تەنقىدنىڭ بېسىمىغا بەرداشلىق بېرەلەيدىغان، كەلگۈسىدە تەتقىقات ئوبىكتى بۇلالايدىغان، كلاسسىك ئەسەرگە ئايلىنالايدىغان شېئىرلارنى ئىجاد قىلىشقا تىرىشىشى كېرەك.
</S>
<S ID=9887>
شائىر شېئىر يازغانلىقى ئۈچۈنلا شائىر ئەمەس، خەلقنىڭ قەلبىدىمۇ شائىر بولالىشى لازىم.
</S>
<S ID=9888>
شائىر قايسى دەۋردە ياشىسا شۇ دەۋرنىڭ ساداسىنى ئەكس ئەتتۈرۈشى كېرەك.
</S>
<S ID=9889>
شېئىر شائىرنىڭ يۈرىكىگە چۈشكەن ئوت. بۇ ئوت قانچە يالقۇنجىسا، ئوقۇرمەنلەر قەلبىنى لەرزىگە سالالىسا شۇنچە ياخشى.
</S>
<S ID=9890>
مەيلى قايسى ئېقىمدىكى شائىر بولۇشتىن قەتئىينەزەر، شائىرلاردا مىللىتىنى سۆيىدىغان روھ، تۇرمۇشنى سۆيىدىغان ئىرادە، شېئىرنى سۆيىدىغان مەسئۇلىيەت، ئوقۇرمەنلەرنى سۆيىدىغان قىزغىن ھېسسيات بولۇشى كېرەك.
</S>
<S ID=9891>
يېڭىلىق يارىتىشمۇ بىر خىل روھ، بىر خىل قانۇنىيەت.
</S>
<S ID=9892>
ئەمما بۇ خىل روھ، بۇ خىل قانۇنىيەت ئۆز يىلتىزىدىن كۆكلەپ چىقىشى كېرەك.
</S>
<S ID=9893>
ئەنئەنىۋى بەھىرلەرمۇ ئۇنتۇلۇپ قالماسلىقى، گۇڭگالىقمۇ بەك خىرەلىشىپ كەتمەسلىكى كېرەك.
</S>
<S ID=9894>
كىم قايسى شەكىلدە ياخشى يازالىسا شۇ شەكىلدە يازسا بولىۋېرىدۇ.
</S>
<S ID=9895>
ئۇنىڭ ياخشى – يامانلىقىنى ئوقۇرمەنلەرنىڭ ئەلگىكى تاسقاپ ئايرىيدۇ.
</S>
<S ID=9896>
ئەدەبىيات كوچىسىنىڭ ئېغىزى ھەم كەڭ ھەم تار بولۇپ، ئوقۇرمەنلەر بەزىلىرىنى تاللايدۇ، بەزىلىرىنى شاللايدۇ.
</S>
<S ID=9897>
شائىرلار قانچە ئىزدەنسە، شېئىرلىرىنى خەلق تۇرمۇشىغا شۇنچە يېقىنلاشتۇرالىسا، ئوقۇرمەنلەرنىڭ شۇنچە قارشى ئېلىشىغا ئېرىشىدۇ.
</S>
<S ID=9898>
بەزى شائېرلارنىڭ ئوقۇرمەنلىرى نېمە ئۈچۈن كۆپ.
</S>
<S ID=9899>
چۈنكى ئۇلار تۇرمۇشنى سۆيگەن، تۇرمۇشتىن ئالتۇندەك پارلاپ تۇرغان جاۋاھىراتلارنى سۈزۈپ چىقالىغان.
</S>
<S ID=9900>
شېئىرلىرىنىڭ پىكرى ئېنىق، تىلى راۋان، ئويناق.
</S>
<S ID=9901>
ئۇلار گەرچە شەكىلدە يېڭىلىق ياراتمىسىمۇ، پىكىردە يېڭىلىق ياراتقان.
</S>
<S ID=9902>
    بىر شائىرنىڭ شېئىرىنى شۇ مىللەت خەلقىنىڭ ھەممىسى ئورتاق ياخشى كۈرۈپ كېتىشى ناتايىن.
</S>
<S ID=9903>
بىراق كۆپ سانلىق ئوقۇرمەن ياخشى كۆرسە شۇ شائىرنىڭ كىتابلىرىنى سۆيۈپ ئوقۇسا شۇنىڭ ئۆزى شائىر ئۈچۈن نەتىجە.
</S>
<S ID=9904>
شېئىرنىڭ مۇھەببىتى شائىرنىڭ ئوقۇرمەنگە بولغان مۇھەببىتىدە ئىپادىلىنىدۇ.
</S>
<S ID=9905>
مۇھەببەت بىلەن يېزىلغان شېئىر ئوقۇرمەنگە مۇھەببەت ئاتا قىلالايدۇ.
</S>
<S ID=9906>
شېئىر پەلسەپەۋى چۈشەنچىلەر ئەمەس، ئۇ ساپ ھېسسىيات.
</S>
<S ID=9907>
ئۇ ئىنساننى يىغلىتالىشى، كۈلدۈرەلىشى، خىيالغا پاتۇرالىشى، ھاياجانغا سالالىشى كېرەك.
</S>
<S ID=9908>
شائىردىكى ماھارەت مۇشۇ جەھەتتە ئىپادىلىنىدۇ.
</S>
<S ID=9909>
تىببىي خادىملار ياشانغانسېرى بىلىمى موللىشىدۇ.
</S>
<S ID=9910>
بىراق شائىرلار ئۇنداق بولمايدۇ. شائىرلار ياشانغانسېرى شېئىرلىرىدا ھېسسىيات سۇسلاپ ماڭىدۇ.
</S>
<S ID=9911>
ھەر بىر شائىرنىڭ ئىجادىيىتىنىڭ بىر گۈللەنگەن دەۋرى بولىدۇ.
</S>
<S ID=9912>
شائىرلار ئاشۇ پۇرسەتنى چىڭ تۇتۇشنى بىلىۋېلىشى كېرەك.
</S>
<S ID=9913>
يېڭىچە شېئىر ئىجادىيىتى بىلەن شۇغۇللىنىدىغانلارمۇ شېئىرلىرىنى ئىلاجى بار كۆپرەك ئوقۇرمەنلەرنىڭ بۇلۇشىغا كاپالەتلىك قىلىشى، يېڭىلىق ياراتقاندىمۇ كۆپ ئوقۇرمەنلەر قۇيۇل قىلالايدىغان دەرىجىدە يېڭىلىق يارىتىشى، شېئىرنىڭ ئىچكى قانۇنىيەتلىرىگە ئەمەل قىلىشى كېرەك.
</S>
<S ID=9914>
ئەنئەنىۋى شېئىرىيەت ئېقىمىدىكىلەرمۇ گۈزەل شېئىرى شەكىللەرنى ساقلاپ قالغان ئاساستا پىكىردە يىڭىلىق يارىتىشقا ئىنتىلىشى، دەۋرگە ماس يېڭى پىكىرلەرنى ئوتتۇرىغا چىقىرىشى، تەپەككۇرنى يېڭىلاپ تۇرۇشقا ئەھمىيەت بېرىشى كېرەك.
</S>
<S ID=9915>
قىسقىسى قايسى ئېقىمدىكى شائىرلار بولۇشتىن قەتئىينەزەر ئالدى بىلەن رىئال ئىجتىمائىي تۇرمۇشنى، شېئىرنى، ئوقۇرمەننى، ئۆزىنى قىزغىن سۆيگەندە ئىجادىيىتى روناق تاپىدۇ.
</S>
<S ID=9916>
دەۋردىن دەۋرگە، زاماندىن زامانغا ئولىشىدۇ.
</S>
</TEXT>
/BODY
/DOC