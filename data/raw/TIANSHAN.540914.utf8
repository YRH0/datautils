<DOC>
<DOCID>TIANSHAN.540914</DOCID>
<HEADER>
<CLASS>شىنجاڭ</CLASS>
<DATE>2016-08-12 15:09:20</DATE>
</HEADER>
<BODY>
<HEADLINE>
<S ID=39324>
مەھەللىلەردىكى ئاممىۋى مەيدانلارغا توختىتىلغان ئاپتوموبىللاردىن ئېلىنىدىغان ھەق ئۆي ئىگىلىرىگە تەۋە بولىدۇ
</S>
</HEADLINE>
<TEXT>
<S ID=39325>
   20 – ئىيۇن مۇخبىرىمىزنىڭ شەھەر، يېزا قۇرۇلۇشى نازارىتى ئۆي مۈلۈك كەسپى باشقارمىسىدىن ئىگىلىشىچە، يېڭىدىن تۈزىتىش كىرگۈزۈلگەن ‹‹شىنجاڭ ئۇيغۇر ئاپتونوم رايونلۇق خوجىلىق مۇلازىمىتى ھەققىنى باشقۇرۇش چارىسى›› (تۆۋەندە قىسقارتىلىپ ‹‹چارە›› دېيىلىدۇ) 1 –سېنتەبىردىن باشلاپ ئىجرا قىلىنىدىكەن.
</S>
<S ID=39326>
بۇ ‹‹چارە›› جايلارنىڭ ھۆكۈمەت يېتەكچى باھاسىدىكى خوجىلىق مۇلازىمىتى ھەق ئېلىش ئۆلچىمىنىڭ قايتا تەڭشىلىدىغانلىقى، بۇنىڭدىن كېيىن ئەسكەرتىش بېرىلمىگەن ھەقلەرنىڭ ئۆي ئىگىلىرىدىن ئېلىنمايدىغانلىقىدىن دېرەك بېرىدۇ.
</S>
<S ID=39327>
   چۈشەندۈرۈلۈشىچە، تۈزىتىش كىرگۈزۈلگەندىن كېيىنكى ‹‹چارە››گە چېتىلىدىغان خوجىلىق مۇلازىمىتى ھەققى خوجىلىق مۇلازىمىتى كارخانىلىرىنىڭ خوجىلىق مۇلازىمىتى كېلىشىمىدە بەلگىلەنگەن مەھەللىدىكى ئاممىۋى ئورۇنلارنىڭ تازىلىقىغا ئەھمىيەت بېرىش، تەرتىپىنى ياخشىلاش (بىخەتەرلىك، قاتناش، ئوت ئاپىتىدىن ساقلىنىش قاتارلىقلار)، ئاممىۋى رايونلاردىكى دەل – دەرەخلەرنى سۇغىرىش، شۇنداقلا ئاممىۋى ئەسلىھەلەرنىڭ كۈندىلىك مەشغۇلاتى، ئۇنى ئاسراش ۋە رېمونت قىلىش مۇلازىمتىدىن توختامدىكى بەلگىلىمە بويىچە ئۆي ئىگىلىرىدىن ئېلىنىدىغان ھەقنى كۆرسىتىدىكەن.
</S>
<S ID=39328>
   ‹‹مەھەللىدىكى ئاپتوموبىل توختىتىش ھەققى›› گە قارىتا، يېڭى ‹‹چارە›› دە مۇنۇلار بەلگىلەندى: موتورلۇق قاتناش ۋاسىتىلىرى تۇرالغۇ رايونىدىكى ئاممىۋى يول، ئاممىۋى مەيدانلاردا توختىتىلسا ئاپتوموبىل ئىگىسىدىن ئورۇن ئىگىلەش ھەققى ئېلىنىدۇ، ئەمما ئېلىنغان ئورۇن ئىگىلەش ھەققى بارلىق ئۆي ئىگىلىرىنىڭ ئىگىدارلىقىدا بولىدۇ.
</S>
<S ID=39329>
تۇرالغۇ رايونلىرىنىڭ خوجىلىق مۇلازىمەت ھەققى ۋە ئاپتوموبىل توختىتىش ھەققى بازار تەڭشەلمە باھاسى بويىچە تەڭشىلىدۇ، ھۆكۈمەت ئورۇنلىرى بۇنىڭغا ئارىلاشمايدۇ.
</S>
<S ID=39330>
   يېڭى ‹‹چارە››دە يەنە مۇنۇلار كۆرسىتىلدى: ئۆي ئىگىلىرىنىڭ ئاپتوموبىل ياكى غەيرىي موتورلۇق قاتناش ۋاسىتىلىرىگە قاراپ قويۇش تەلىپى بولسا، خوجىلىق مۇلازىمەت ئورۇنلىرى بىلەن قاراپ قويۇش مەسئۇلىيىتى، قاراپ قويۇش ھەققى توغرىسىدا ئايرىم كېلىشىم تۈزىسە بولىدۇ.
</S>
<S ID=39331>
   ئۆي ئىگىلىرى ئومۇميۈزلۈك كۆڭۈل بۆلىدىغان ‹‹ئورتاق ئىشلىتىلىدىغان ئورۇن، ئەسلىھەلەرنىڭ كۈندىلىك مەشغۇلاتى ۋە ئۇنى ئاسراش ھەققى›› گە قارىتا، ‹‹چارە›› دە مۇنۇلار بەلگىلەندى: بۇ ھەقلەر خوجىلىق مۇلازىمەت ئورۇندىكى ئورتاق ئشىلىتىلىدىغان ئورۇن، ئەسلىھە (لېفىت، ئوت ئۆچۈرۈش ئەسلىھەلىرىنى ئۆز ئىچىگە ئالىدۇ) لەرنىڭ نورمال مەشغۇلاتى، ئۇنى ئاسراش، تەكشۈرۈش ھەم ئورتاق ئىشلىتىلىدىغان توك (كارىدۇر چىرىغى) قاتارلىقلارغا كېرەكلىك ھەقلەرنى كۆرسىتىدۇ.
</S>
<S ID=39332>
بۇ رېمونت مۇددىتىدىكى قۇرۇلۇش تارماقلىرىنىڭ رېمونت قىلىپ بېرىش ھەققىنى ئۆز ئىچىگە ئالمايدۇ، شۇنىڭ بىلەن بىللە، مەخسۇس رېمونت ھەققى بېرىلىدىغان ئورتاق ئىشلىتىلىدىغان ئورۇن، ئەسلىھەلەرنىڭ چوڭ، ئوتتۇراھال رېمونتى ۋە يېڭىلاش، ئالماشتۇرۇش ھەقلىرى خوجىلىق مۇلازىمىتى تەننەرخىگە كىرگۈزۈلمەيدۇ.
</S>
<S ID=39333>
   خوجىلىق رايونلىرىنى سۇ، توك، پار بىلەن ئىككىنچى قېتىم تەمىنلەش ھەققى خوجىلىق تەننەرخىگە كىرگۈزۈلۈپ، ئۆي ئىگىلىرىدىن ئايرىم ھەق ئېلىنمايدۇ.
</S>
<S ID=39334>
   ئۆي ئىگىلىرى بىر قەدەر كۆڭۈل بۆلىدىغان يەنە بىر مەسىلە تازىلىق ھەققىدۇر. ئۇ خوجىلىق مۇلازىمەت رايونىدىكى ئاممىۋى سورۇن، ئەسلىھە، ئەسلىھە ئۆيلىرى، مۇھىت تازىلىقى ئۈچۈن ئىشلىتىدىغان سايمانلارنى سېتىۋېلىش ھەققى، يۇقۇمدىن ساقلىنىش ھەققى، چىرىتىش ئورىسىنى تازىلاش ھەققى، تۇرۇبىلارنى تازىلاش ھەققى، ئىككىنچى قېتىم سۇ بىلەن تەمىنلەش ئەسلىھەسىنى دېزىنفېكسىيەلەش ۋە يۇقۇمدىن ساقلىنىش ھەققى قاتارلىقلارنى ئۆز ئىچىگە ئالىدۇ؛ ئاھالىلەرنىڭ شەھەر تۇرمۇش ئەخلەتلىرىنى بىر تەرەپ قىلىش ھەققىنى ئۆي ئىگىلىرى ھۆكۈمەتنىڭ مۇناسىۋەتلىك بەلگىلىمىلىرىگە ئاساسەن تاپشۇرىدۇ، بۇ خوجىلىق مۇلازىمىتى تەننەرخىگە كىرگۈزۈلمەيدۇ.
</S>
<S ID=39335>
   يېڭى ‹‹چارە›› دە، خوجىلىق مۇلازىمىتى تەننەرخىگە كىرگۈزۈلىدىغان تۈرلۈك باھا ئامىللىرى تەپسىلىي كۆرسىتىلگەندىن باشقا، يەنە مۇنۇلار بەلگىلەندى: خوجىلىق مۇلازىمىتى ھەققىگە ئېنىق باھا قويۇلىدۇ، خوجىلىق مۇلازىمىتى ئورۇنلىرى خوجىلىق مۇلازىمىتى رايونىدىكى كۆزگە كۆرۈنۈپ تۇرىدىغان ئورۇنغا كارخانا نامى، مۇلازىمەت مەزمۇنى، ئۆلچىمى، ھەق ئېلىش ئۇسۇلى، ھەق ئېلىش ۋاقتى، مۇلازىمەت تۈرلىرى، ھەق ئېلىش ئۆلچىمى ھەم ھەق ئېلىش شەرتى، سۇ، توك، گاز، پار، سىملىق تېلېۋىزىيە ھەقلىرىنى ۋاكالىتەن يىغىش تۈرلىرى، ئۇنىڭ ھەق ئۆلچىمى ھەم شەرتى، 12358 گە پاش قىلىش تېلېفون نومۇرى قاتارلىقلارنى يېزىپ كۆرسىتىدۇ.
</S>
<S ID=39336>
ئۆي ئىگىلىرىنىڭ نازارىتىنى قوبۇل قىلىدۇ، ئۆي ئىگىلىرىدىن ئەسكەرتىلمىگەن ھەقلەرنى ئالمايدۇ.
</S>
<S ID=39337>
خوجىلىق مۇلازىمىتى ئورۇنلىرى بەلگىلىمە بويىچە ئۆي ئىگىلىرىدىن خوجىلىق مۇلازىمىتى ھەققى ئالسا، باشقا ھەر قانداق ئورۇن ۋە شەخسنىڭ ئوخشاش تۈردىكى ھەقنى قايتا ئېلىشىغا رۇخسەت قىلىنمايدۇ.
</S>
</TEXT>
/BODY
/DOC