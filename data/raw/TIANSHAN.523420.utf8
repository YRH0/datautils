<DOC>
<DOCID>TIANSHAN.523420</DOCID>
<HEADER>
<CLASS>خەلقئارا</CLASS>
<DATE>2016-05-17 11:05:03</DATE>
</HEADER>
<BODY>
<HEADLINE>
<S ID=28216>
ب د ت تۇنجى قېتىملىق دۇنيا ئىنسانپەرۋەرلىك باشلىقلار يىغىنى ئۆتكۈزىدۇ
</S>
</HEADLINE>
<TEXT>
<S ID=28217>
   تۇنجى قېتىمقى دۇنيا ئىنسانپەرۋەرلىك باشلىقلار يىغىنى 23 – مايدىن 24 – مايغىچە تۈركىيەنىڭ ئىستانبۇل شەھىرىدە ئۆتكۈزۈلىدۇ. ب د ت تەخمىنەن 80 دۆلەتنىڭ 6000 دىن ئارتۇق ۋەكىلىنىڭ تۇنجى قېتىملىق دۇنيا ئىنسانپەرۋەرلىك باشلىقلار يىغىنىغا قاتنىشىدىغانلىقىنى جەزملەشتۈردى، بۇنىڭ ئىچىدە 45 دۆلەتنىڭ باشلىقى ياكى ھۆكۈمەت باشلىقلىرى بار.
</S>
<S ID=28218>
   ب د ت نىڭ ئىنسانپەرۋەرلىك ئىشلىرىغا مەسئۇل مۇئاۋىن باش كاتىپى ئوبرېين 2 – ماي نيۇيوركتىكى ب د ت باش ئىشتابىدا ئۆتكۈزۈلگەن مۇخبىرلار يىغىنىدا مۇنداق دېدى: دۇنيا ئىنسانپەرۋەرلىك باشلىقلار يىغىنى تېخىمۇ كەڭ قورساق، كۆپ خىل، دۇنياۋىلاشقان ئىنسانپەرۋەرلىك سىستېمىسىنى بەرپا قىلىپ، ئىنسانپەرۋەرلىك ھەرىكىتىنى زور كۈچ بىلەن ياخشىلاش ئىشلىرىنى دۇنيانىڭ قوللىشىغا ئېرىشتۈرۈشنى مەقسەت قىلىدۇ.
</S>
<S ID=28219>
   ئىگىلىنىشىچە، بۇ قېتىمقى باشلىقلار يىغىنىنى ب د ت نىڭ باش كاتىپى بان كىمون تەشەببۇس قىلغان بولۇپ، باشلىقلار يىغىنىدا خەۋپ ئىچىدە قالغان كىشىلەر، بولۇپمۇ كىشىلەرنىڭ دىققىتىنى تارتمىغان، يەنىلا ئازاب – ئوقۇبەت ئىچىدە ياشاۋاتقان كىشىلەرگە ئېتىبار بېرىلىدۇ؛ بۇ ئارقىلىق دۇنيانىڭ رەھبەرلىكنى كۈچەيتىپ، بىردەك ئىتتىپاقلىشىپ، ئىنسانپەرۋەرلىك ھەرىكەتلىرىنى يولغا قويۇش تەلەپ قىلىنىدۇ. بۇ قېتىمقى باشلىقلار يىغىنىنى ياخشى ئۆتكۈزۈش ئۈچۈن ب د ت نىڭ مۇناسىۋەتلىك ئاپپاراتلىرى ئۈچ يىل سەرپ قىلىپ دۇنيا مىقياسىدا كەڭ دائىرىدە پىكىر ئالدى ھەم كۆپ قېتىم رايون خاراكتېرلىك كېڭەشتى، 153 دۆلەتتىكى 23 مىڭ كىشى كېڭىشىشكە قاتناشتى.
</S>
<S ID=28220>
   ئوبرېين مۇنداق دېدى: بۇ قېتىمقى باشلىقلار يىغىنى ئىئانە توپلاش يىغىنى ئەمەس، يىغىننىڭ ئاساسلىق مەقسىتى ھەر قايسى دۆلەتلەرنىڭ ئەمەلىي ھەرىكىتى ئارقىلىق ئىنسانپەرۋەرلىك ياردىمىنى ياخشىلاش ۋەدىسىنى ئەمەلگە ئاشۇرۇشىغا ھەقىقىي كاپالەتلىك قىلىش. ئۇ: يېقىندا ئېكۋادوردا يەر تەۋرىدى، بۇنداق زور كۆلەمدىكى ئاپەتتە ھېچقانداق بىر دۆلەت ياكى تەشكىلات ئاپەتكە ئۇچرىغان ئاممىنىڭ ئېھتىياج مەسىلىسىنى ئۆزى يالغۇز ھەل قىلالمايدۇ، شۇڭا ئامال قىلىپ تېخىمۇ ياخشى ھەمكارلىق مۇناسىۋىتى ئورنىتىش كېرەك، دېدى. باشلىقلار يىغىنى ئاخىرلاشقاندىن كېيىن، ب د ت نىڭ ئالاقىدار تەرەپلىرى دوكلات يېزىپ، ھەر قايسى تەرەپلەرنىڭ ھەرىكەت ۋەدىسىنى يىغىنچاقلاپ، بۇنىڭدىن كېيىنكى ئىنسانپەرۋەرلىك ھەرىكىتىنى تېخىمۇ ئۈنۈملۈك قانات يايدۇرۇشقا يېتەكچىلىك قىلىدۇ.
</S>
<S ID=28221>
   ب د ت نىڭ ئەڭ يېڭى دوكلاتىدا كۆرسىتىلىشىچە، شەھەرلىشىش، نوپۇسنىڭ ئېشىشى، مۇھىتنىڭ يامانلىشىشى، توقۇنۇش، كىلىماتنىڭ ئۆزگىرىشى، بايلىقنىڭ كەمچىل بولۇشى قاتارلىقلار قالاقلىق، نامراتلىق ۋە باراۋەرسىزلىك قاتارلىقلارنى ئېغىرلاشتۇرغان، تەبىئىي ئاپەتلەر كەينى – كەينىدىن يۈز بېرىپ، ئىنسانپەرۋەرلىك ئېھتىياجىنى ئاشۇرغان. دۇنيادا ھەر يىلى قۇرغاقچىلىق، بوران – چاپقۇن، يەر تەۋرەش قاتارلىق تەبىئىي ئاپەتلەرنىڭ تەسىرىگە ئۇچرايدىغانلارنىڭ سانى ناھايىتى كۆپ، ھازىر ھەر يىلى تەبىئىي ئاپەت تۈپەيلىدىن كېلىپ چىققان ئىقتىسادىي زىيان 300 مىليارد دوللارغا يەتكەن. نوپۇسنىڭ ئېشىشى ۋە تەرتىپسىز شەھەرلىشىشنىڭ ئېغىرلىشىشى، شۇنداقلا تەرەققىيات تەكشى بولماسلىق قاتارلىق سەۋەبلەر تۈپەيلىدىن، دۇنيانىڭ ئىنسانپەرۋەرلىك قۇتقۇزۇش ئېھتىياجى ئېشىش ھالىتىدە تۇرغان.
</S>
<S ID=28222>
   تەبىئىي ئاپەتكە سېلىشتۇرغاندا، قوراللىق توقۇنۇش ۋە زوراۋانلىق ۋەقەلىرىنىڭ دۇنيانىڭ ئىنسانپەرۋەرلىك ۋەزىيىتىنى بۇزغۇنچىلىققا ئۇچرىتىشى تېخىمۇ ئېغىر بولغان، ھازىر دۇنيادىكى 125 مىليون كىشى ئىنسانپەرۋەرلىك قۇتقۇزۇشىغا موھتاج، 60 مىليوندىن ئارتۇق كىشى شۇ سەۋەبلىك ماكانىدىن ئايرىلغان؛ 1 مىليارد 500 مىليون پۇقرا ئۈزلۈكسىز زوراۋانلىق توقۇنۇشى يۈز بېرىدىغان رايوندا تۇرمۇش كەچۈرمەكتە؛ توقۇنۇش ھەر يىلى دۇنيا ئىقتىسادىغا ئېلىپ كېلىدىغان زىيان 1 مىليارد 430 مىليون دوللارغا يەتكەن، بۇ دۇنيا مىللىي ئىشلەپچىقىرىش ئومۇمىي قىممىتىنىڭ %13ىگە باراۋەر.
</S>
<S ID=28223>
   ئون يىلدىن بۇيان دۇنيادا ئىنسانپەرۋەرلىك قۇتقۇزۇشىغا موھتاج كىشىلەرنىڭ سانى بىر ھەسسە ئاشتى. ئىنسانپەرۋەرلىك ھەرىكىتىمۇ ھەر كۈنى ئىنسانلارنى قۇتقۇزۇۋاتىدۇ. ھەر قايسى دۆلەت ھۆكۈمەتلىرى، قىزىل كىرېست ۋە قىزىل ھىلال ئاي ھەرىكىتى قاتارلىق غەيرىي ھۆكۈمەت خاراكتېرلىك ئاپپاراتلارمۇ نۇرغۇن كىشىگە ياردەم بېرىۋاتىدۇ. ب د ت ھەر يىلى دۇنيادىكى 90 مىليون كىشىنى يېمەكلىك بىلەن تەمىنلەيدۇ، %58 ئۆسمۈرگە ۋاكسىنا ئەملەيدۇ، تەخمىنەن 3 مىليون كىشىنىڭ ھاياتىنى قۇتقۇزىدۇ، ھازىر يەنىلا 20 مىليارد دوللارلىق قۇتقۇزۇش مەبلىغىگە موھتاج.
</S>
<S ID=28224>
   دۇنيا ئىنسانپەرۋەرلىك باشلىقلار يىغىنى كاتىبات باشقارمىسىنىڭ مۇدىرى گېرارد مۇنداق دېدى: مۇشۇنداق كۆلەم ۋە دائىرىدىكى ئىنسانپەرۋەرلىك ياردەم بېرىش تېمىسىدىكى يىغىننى ئۆتكۈزۈش ب د ت نىڭ 70 يىللىق تارىخىدىكى تۇنجى قېتىملىق ئىش. بۇ لايىھە ھەر قايسى تەرەپلەر ئارىسىدىكى ھەمكارلىق، ھەمراھلىق مۇناسىۋىتىنى ئىلگىرى سۈرىدۇ.
</S>
<S ID=28225>
‹‹جۇڭگو تەرمىلەر گېزىتى››دىن ئېلىندى
</S>
</TEXT>
/BODY
/DOC