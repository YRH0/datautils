<DOC>
<DOCID>TIANSHAN.535722</DOCID>
<HEADER>
<CLASS>شىنجاڭ</CLASS>
<DATE>2016-07-20 10:57:19</DATE>
</HEADER>
<BODY>
<HEADLINE>
<S ID=33847>
قەشقەر شەھىرى كوناشەھەر رايونى قەدىمىيلىكتىن زامانىۋىلىققا قاراپ تەرەققىي قىلماقتا
</S>
</HEADLINE>
<TEXT>
<S ID=33848>
     جۇمىڭجۈن خەۋىرى، فوتوسى: ھەر قېتىم قۇياش نۇرىغا چۆمۈلگەن قەشقەر شەھىرى كوناشەھەر رايونىغا بارغىنىمدا چەكسىز ھاياجانغا چۆمىمەن. رەتلىك، ئېگىز – پەس، قىستا – قىستاڭ ئۆيلەر قۇياش نۇرىدا قەد كۆتۈرۈپ تۇرغان بولۇپ، بۇلارنىڭمۇ ئۆز ئالدىغا مەنتىقىسى بار ئىدى. بۇ مەنتىقە دەل ئامال بار ياشاش ئۈچۈن تېخىمۇ كۆپ بوشلۇق چىقىرىشتۇر.
</S>
<S ID=33849>
   زامانىۋىلىق ۋە تارىخىي مەدەنىيەت ئامىللىرى بۇ يەردە مۇجەسسەملەنگەن
</S>
<S ID=33850>
   ھازىر، قەشقەر شەھىرى كونا شەھەر رايونىدا كېتىۋېتىپ كوناشەھەر رايونىنىڭ تارىخىي قىياپىتىنى، ئۆزگەرتىلگەندىن كېيىنكى تارىخىي مەدەنىيەت خاسلىقىغا ئىگە قاتار – قاتار يېڭى ئۆيلەردىن بۇ رايوندىكىلەرنىڭ قارىشىدىكى ئۆزگىرىشلەرنى ھېس قىلغىلى بولىدۇ. ئىلگىرىكى دەڭ ئۆزگەرتىلگەندىن كېيىن مىللىي ئۇسلۇبتىكى ياشلار مېھمانخانىسىغا ئۆزگەرتىلدى. قەشقەر شەھىرى كونا شەھەر رايونىدىكى كوچىلارنىڭ ئۆزگىرىشىگە ئەگىشىپ، بۇ كوچىدىكىلەرنىڭ نەزەر دائىرىسىمۇ كېڭەيدى، يېڭى مەدەنىيەت ئامىللىرى ۋە تارىخىي مەدەنىيەت ئامىللىرى مانا بۇ يەردە مۇجەسسەملەندى.
</S>
<S ID=33851>
   قەشقەر شەھىرى كونا شەھەر رايونىدىكى ئاتۇش كوچىسىدا ئولتۇرۇشلۇق ئىلھامجان ھەسەن 20 – ئەسىرنىڭ 80 – يىللىرىدىلا سودىغا كىرىشىپ، گەزمالچىلىق بىلەن شۇغۇللانغان. ئۇ گۇاڭجۇ، شاڭخەيلەردىن مال كىرگۈزۈپ، ماللىرىنى رۇسىيە، پاكىستان، قىرغىزىستان قاتارلىق دۆلەتلەرگە تارقىتاتتى. ھازىر ئىلھامجان ھەسەننىڭ ئائىلىسىدىكىلەر يېڭى ئۆيگە كۆچۈپ كىردى.
</S>
<S ID=33852>
   15 – ئىيۇل ئىلھامجان ھەسەننىڭ ھويلىسىدىكى ياغاچ ئويما نەقىشكەر دىققىتىمنى تارتتى، چىرايلىق نەقىشلەنگەن ياغاچ تۈۋرۈك 2 – قەۋەتنى چۆرىدەپ قويۇلغان بولۇپ، كارىدور شەكىللەنگەنىدى. نەپىس نەقىشلەر ھويلىنى خۇددى خان سارىيىدەك ھەشەمەتلىك تۈسكە كىرگۈزگەنىدى. تەشتەكتىكى گۈللەر چىرايلىق ئېچىلغان بولۇپ، ھويلىدا قول چايقايدىغان ئورۇندىن تارتىپ، ھاجەتخانا، ئاشخانا قاتارلىقلارنىڭ ھەممىسى بار ئىدى. 2 – قەۋەتكە تەبىئىي گاز يېقىلغۇ قىلىنغان ئاسما مەش، ھەممە ئۆيگە پول پار ئورنىتىلغان. ئىلھامجان ھەسەن مۇنداق دېدى: تەبىئىي گاز ئارقىلىق ئىسسىنىش ۋە تاماق ئېتىشكە بىر يىلدا 5000 يۈەن كېتىدۇ. ئىلگىرى قىشتا چۆيۈن مەشكە ئوت قالايتتۇق، بىر يىلدا ئىككى توننا كۆمۈرمۇ يەتمەيتتى، ئاۋارىچىلىك ئىدى، ئۆيمۇ ئىسلىشىپ كېتەتتى.
</S>
<S ID=33853>
   قەشقەر شەھىرى كوناشەھەر رايونىنىڭ ئۆزگەرتىلىشىگە ئەگىشىپ، ئاتۇش كوچىسىنىڭ قىياپىتىمۇ ئۆزگەردى، ھەممە ئائىلىلەر مۇشۇنداق تەبىئىي گاز ۋە ھاجەتخانىسى بار ئۆيلەرگە كۆچۈپ كىردى. ھۆكۈمەت مەبلەغ چىقىرىپ، ئاھالىلەرگە سەككىز بالدىن يۇقىرى يەر تەۋرەشكە چىداملىق ئۆي سېلىشىغا ياردەم بەردى. ئۆي ئىگىسى ئۆينى يېپىش ۋە بېزەشكە مەسئۇل بولدى، ئىلھامجان ھەسەن قۇرۇلۇش كۆلىمى 300 كىۋادرات مېتىردىن ئاشىدىغان بۇ ئۆيىگە ئاران 70 نەچچە مىڭ يۈەنلا چىقىم قىلدى.
</S>
<S ID=33854>
   بۇ يېڭى ئۆي ئىلھامجان ھەسەنگە بەك ياقىدۇ. مەن ئۇنىڭدىن بەزىلەرنىڭ: ‹‹قەشقەر شەھىرى كونا شەھەر رايونىنىڭ قەدىمىي تۇرالغۇ ئۇسلۇبىنى ئۆزگەرتىپ يېڭىلىغانلىق، مەدەنىيەتكە بۇزغۇنچىلىق قىلغانلىق بولىدۇ›› دېگەن پىكرىگە قانداق قارايدىغانلىقىنى سورىدىم. ئۇ مەندىن قەشقەر شەھىرى كونا شەھەر رايونىدا ئىلگىرى تارقالغان ‹‹ئەخلەتنى ھەيدەيدۇ شامال، يۇندىلارمۇ پارغا ئايلىنار، سۇ تۇرۇبىسى ئېسىلغان تامغا، تەرەت قىلسا ئۆگزىگە چىقار›› دېگەن گەپنى ئاڭلىغان – ئاڭلىمىغانلىقىمنى سوراپ مۇنداق دېدى: شۇنداق سۆزلەرنى قىلغانلار ھازىر بۇنداق ئۆيلەرنى كۆرسە ئاغزىنى يۇمىدۇ.
</S>
<S ID=33855>
   يارباغ كوچىسى تۆر يارباغ مەھەللىسىدە ئولتۇرۇشلۇق ئېزىز ئېلى بوۋاي مۇنداق دېدى: ھازىر تۇرۇۋاتقان ئۆيۈم 103 كىۋادرات مېتىر بولۇپ، تاشقى كۆرۈنۈشى بۇرۇنقى كېسەكتىن سېلىنغان ئۆيگە ئوخشايدۇ، ئىشىك – دېرىزىلىرى، تورۇسنىڭ ياغاچ ئويمىلىرى ئەنئەنىۋى ئۇسلۇبتا، بۇرۇنقى خەتەرلىك ئۆي ھازىر يەر تەۋرەشكە چىداملىق ئۆيگە ئايلاندى.
</S>
<S ID=33856>
   بۇرۇن شەھەرگە ئات ۋە ئېشەك ھارۋىسى بىلەن كىرىپ سودا قىلىپ، ئات – ئۇلاغلىرى ۋە ھارۋىسىنى شەھەر سىرتىغا توختىتىپ قويۇپ چىققان كىشىلەر دەڭدە قوناتتى. ئىبراھىم قۇربان ئائىلىسىنىڭ دېڭى 4 – ئەۋلادقا كەلگەن بولۇپ، ھازىر ئات – ئۇلاغلار يوق مېھمان كۈتۈشكە ئۆزگەرتىلىپ، قونىدىغانلارنىڭ ھەممىسى شەھەرگە ئىشلەمچىلىككە كەلگەن دېھقانلاردۇر. ئىبراھىم قۇربان مۇنداق دېدى: 1 – قەۋەتتىكى بىر كارىۋاتلىق ياتاقنىڭ كۈنلىكى يەتتە يۈەن، 2 – قەۋەتتىكى ياتاقنىڭ كۈنلىكى بەش يۈەن.
</S>
<S ID=33857>
   ھازىر پۈتۈن ھويلا ئۆزگەرتىلگەن بولسىمۇ، تىجارەت ئۆزگەرمىگەن، ئۇنىڭ مېھمان كۈتۈشى قەشقەر شەھىرىنىڭ ئەتراپىدىكى دېھقانلار شەھەرگە كىرسە، تاللاپ ياتىدىغان ئەرزان باھالىق مېھمان كۈتۈشلەردىن بولۇپ قالدى.
</S>
<S ID=33858>
   قەدىمكى شەھەرنىڭ تارىخىي ئەينەنلىكى، قىياپىتىنىڭ مۇكەممەللىكى، تۇرمۇشىنىڭ چىنلىقى ساقلاپ قېلىندى
</S>
<S ID=33859>
   ئۆيىنىڭ ئالدىدا دۇكان ئېچىش قەشقەر شەھىرى كونا شەھەر رايونىدىكىلەرنىڭ ئەڭ قەدىمىي، شۇنداقلا ئەڭ ھاياتىي كۈچكە تولغان تۇرمۇش ئۇسۇلى ھېسابلىنىدۇ. ھەر خىل سودا – سېتىق ۋە قول ھۈنەرۋەنچىلىك ئۆزىنىڭ مۇقىم ئورنىنى تاپقان، شۇنداقلا كۆلەملىشىپ، پۈتۈن كوچا شۇ ھۈنەرنىڭ نامى ياكى دۇكاننىڭ ئىسمى بىلەن ئاتىلىدۇ. شىۋېتسىيەلىك خەنزۇشۇناس گۇننار يارۇڭ 1927 – يىلى قەشقەر توغرىسىدا توختىلىپ مۇنداق يازغان: ئۇلار ‹‹دۇكانغا گىلەم سېلىپ ئۈستىدە بەداشقان قۇرۇپ ئولتۇرۇپ، خېرىدار ساقلايدۇ، ئۇلارنىڭ ۋارقىراپ خېرىدار چاقىرىشى ھاجەتسىز، ۋارقىراپ خېرىدار چاقىرىش كوچىلاردا مۇقىم يايمىسى يوق ئۇششاق تىجارەتچىلەرنىڭ ئىمتىيازى››.
</S>
<S ID=33860>
   ھازىرغا كەلگەندىمۇ تەشتەك بازىرى خۇددى ئەينى چاغدا گۇننار يارۇڭ كۆرگەندەك بولۇپ، پەقەت يوللا كېڭەيگەن، ئىمارەتلەر يېڭىلىنىپ، كۆركەملەشكەن. ناۋايلار نان يېقىش بىلەن ئالدىراش بولۇپ، نان ساتىدىغان يايما تونۇرنىڭ قېشىغا جايلاشتۇرۇلغان، ناۋاينىڭ نان ياققىنىنى تولۇق كۆرگىلى بولىدۇ، ناۋايخانىنىڭ ئارقىسىدا ئۇلارنىڭ يېتىپ قوپىدىغان ئۆيى بار؛ ياغاچچىلار دۇكاننىڭ ئالدىغا ياغاچ جابدۇقلارنى تىزىۋەتكەن بولۇپ، بەزىلىرىنى پەقەت يەرلىك كىشىلەرلا ئىشلىتەلەيدۇ. مەسىلەن: دۇكاننىڭ ئالدىغا ئېسىۋېتىلگەن غاڭزىغا ئوخشايدىغان نەرسىلەر ئەمەلىيەتتە شۈمەك بولۇپ، دۇنيا بويىچە قەغەز زاكا ئىشلىتىۋاتقان بۇ دەۋردە، شۈمەك پەقەت قەشقەر بازىرىدىلا بار.
</S>
<S ID=33861>
   قەدىمىي بازار ئۆزگەرمىگەچكە، قەدىمىي قول ھۈنەرۋەنچىلىكمۇ ساقلىنىپ قالغان. ئابدۇغېنى دۇكان ئالدىدا ئولتۇرۇپ، ئادەم بويى كېلىدىغان بىر مىس چەينەككە نەقىش ئويۇۋاتاتتى. 17 يېشىدىن باشلاپ دادىسىدىن بۇ ھۈنەرنى ئۆگەنگەن ئابدۇغېنى بىلەن ئاكىسى بىرلىشىپ بۇ مىس جابدۇقلار دۇكىنىنى ئېچىۋاتقان بولۇپ، ھازىر 6 – ئەۋلادقا قەدەم قويدى. مىس جابدۇقلارنىڭ نامى بىلەن ئاتالغان بۇ ‹‹مىسكەر بازىرى››دا ھۈنەرۋەنلەر يىپەك يولىدىكى ئەڭ قەدىمىي ماھارەت بىلەن ھازىرقى تۇرمۇش كارتىنىلىرىنى بەرپا قىلىۋاتاتتى.
</S>
<S ID=33862>
   قەشقەر شەھىرى كونا شەھەر رايونىنى ئۆزگەرتىشتە شەخسلەرنىڭ ئۆي ئورنىنى بېكىتكەن ئەھۋالدا، كۆلەمنى ئاشۇرماسلىق ۋە كېمەيتمەسلىك، ئەسلىدىكى ئورنىغا قۇرۇلۇش قىلىش ئومۇمىي پىرىنسىپ قىلىندى. تارىختىن بۇيان شەكىللەنگەن بازار بىردەك ساقلاپ قېلىندى ھەم ئاھالىلەرنىڭ سودا قىلىشىغا شارائىت ھازىرلاپ بېرىلىپ، ئۇلارنىڭ ئىشقا ئورۇنلىشىشىنى ئىلگىرى سۈرۈش ۋە كىرىمىنى ئاشۇرۇش ئۈچۈن، ئامال بار دۇكانلار كۆپەيتىلدى.
</S>
<S ID=33863>
   بەزىلەر بۇ يەردىن مەڭگۈ ئايرىلدى. ئەگەر ئۇلار قەشقەر شەھىرى كونا شەھەر رايونىدىكى يەرلىرىنى ئالماشتۇرۇشنى خالىسا، ئۆي ئورنى 50 كىۋادرات مېتىرغا يەتمىسە 50 كىۋادرات مېتىرغا تولۇقلاپ بېرىلىدۇ، 50 كىۋادرات مېتىردىن ئېشىپ كەتسە 1:1 نىسبەتتە ئالماشتۇرۇپ بېرىلىدۇ.
</S>
<S ID=33864>
   قەشقەر شەھىرى كونا شەھەر رايونىدا ئاھالە ناھايىتى زىچ بولۇپ، ھەر كىۋادرات كىلومېتىرغا 80 مىڭدىن ئادەم توغرا كېلىدۇ. بۇ زىچلىق جۇڭگو ئاھالىسى ئەڭ زىچ ھېسابلانغان شاڭخەي شەھىرىدىن ئېشىپ كېتىدۇ. ئوغۇلنى ئۆيلىگەندە كىشىلەر كونا ئۆيىنىڭ ئۈستىگە بىر ئېغىز ئۆي سېلىپ بېرىدۇ. ئۆينىڭ ئۈستىگە ئۆي سېلىشقا بولمىغاندا، كوچىنى يېپىپ ئۈستىگە ئۆي سالىدۇ. كوچىنى يېپىپ سېلىنغان ئۆيلەر قەشقەر شەھىرىنىڭ ئۆزگىچە بىر مەنزىرىسى بولۇپ قالغان.
</S>
<S ID=33865>
   قەشقەر شەھىرى كونا شەھەر رايونىنى ئۆزگەرتىش قۇرۇلۇشى بۇ يەردىكى ئۆيلەرنىڭ باھاسى ۋە ئىجارىسىنى بىراقلا ئۆستۈرۈۋەتتى. روزى ئازات 20 يىل ئىلگىرى 150 مىڭ يۈەنگە تەشتەك بازىرىدىكى تۆمۈرچىلىك دۇكىنى يېنىدىن 100 نەچچە كىۋادرات مېتىرلىق كونا ئۆينى سېتىۋالغانىدى. ئۆزگەرتىلگەندىن كېيىن ئۈچ قەۋەت ئىمارەتنىڭ كۆلىمى 400 كىۋادرات مېتىرغا يېقىنلاشقان. روزى ئازات مۇنداق دېدى: ئۆزگەرتمىسەك پۇلغا يارىمايدۇ، ھازىر بۇ ئۆينى 4 مىليون يۈەنگىمۇ ساتمايمەن.
</S>
<S ID=33866>
   يول، جامائەت ئەسلىھەلىرى، ئولتۇراق ئۆي مۇھىتىنىڭ مۇكەممەللىشىشى بىلەن قەشقەر شەھىرى كونا شەھەر رايونىنىڭ يۇمشاق ۋە قاتتىق ماتېرىيال مۇھىتىنىڭ دەرىجىسى زور دەرىجىدە ئۆستى. 5A دەرىجىلىك ساياھەت رايونى قۇرۇلغاندا قەشقەرنىڭ ئىستىقبالى تېخىمۇ پارلاق بولىدۇ. بەزىلەر بۇنىڭدىكى سودا پۇرسىتىنى بالدۇرلا بايقىغان بولۇپ، بەس – بەستە سىناپ كۆرۈشكە ئالدىراۋاتىدۇ. ئۆزگەرتىشمۇ بىر پۇرسەت. يېڭى نەرسىلەرمۇ پۇرسەت ئارقىلىق كونا شەھەر رايونىغا كىرىدۇ. يېڭى قەشقەر شەھىرى كونا قەشقەر شەھىرىنىڭ ئورنىنى ئالىدۇ، قەشقەر شەھىرى تېخىمۇ ئاۋاتلىشىپ، ئۇنىڭدا ھەم قەدىمىيلىك، ھەم زامانىۋىلىق ئەكس ئەتتۈرۈلىدۇ.
</S>
<S ID=33867>
   قەشقەر ۋىلايەتلىك پارتكومنىڭ ھەيئەت ئەزاسى، قەشقەر ئىقتىسادىي تەرەققىيات رايونى پارتىيە خىزمىتى كومىتېتىنىڭ شۇجىسى، قەشقەر شەھەرلىك پارتكومنىڭ شۇجىسى چېن شۈمىڭ مۇنداق دېدى: كونا شەھەر رايونىنى ئۆزگەرتىش جەريانىدا، ئىقتىسادىي كىرىمى تۆۋەن، تۇرمۇشىدا قىيىنچىلىقى بار، ئۆزىنىڭ مادارىغا تايىنىپ ئولتۇراق ئۆي مەسىلىسىنى ھەل قىلالمايدىغان ئاممىغا ئەڭ كۆڭۈل بۆلۈپ، ئەڭ رېئال مەسىلىلەرگە يۈكسەك ئەھمىيەت بېرىپ ۋە ھەل قىلىپ، پارتىيە ۋە ھۆكۈمەتنىڭ ئامما بىلەن بولغان مۇھەببىتىنى قويۇقلاشتۇرۇپ، كونا شەھەر رايونىدىكى خەتەرلىك ئۆيلەرنى ئۆزگەرتىشتە ئاممىنىڭ چىن كۆڭلىدىن ھىمايىسىنى قولغا كەلتۈردۇق.
</S>
<S ID=33868>
   يارباغ كوچا باشقارمىسى تۆرە يارباغ كونا مەھەللىسىنى ئۆزگەرتىش تۈرىنىڭ مەسئۇلى مۇنداق دېدى: 2009 – يىلىدىن باشلاپ، ئاھالىلەرنى كونا شەھەر رايونىدىكى خەتەرلىك، كونا ئۆيلەرنى ئۆزگەرتىشكە سەپەرۋەر قىلغاندا، مەھەللە كادىرلىرى ھەر بىر ئائىلىگە كونا شەھەر رايونىنى ئۆزگەرتىشنىڭ ئەھمىيىتىنى چۈشەندۈردى. ئەمما ئەۋلادمۇ ئەۋلاد بۇ يەرنى ماكان قىلغان ئاھالىلەر ئۆيلىرىگە كۆزى قىيمىدى ئەمەس، بەلكى خەتەرلىك، كونا ئۆيلەرنى ئۆزگەرتىشتىن تەشۋىشلەندى. مانا ھازىر ئاھالىلەر كونا شەھەر رايونىنى ئۆزگەرتىشكە ئاپىرىن ئوقۇيدىغان بولدى.
</S>
<S ID=33869>
   قەشقەر شەھىرى كونا شەھەر رايونىنىڭ تارىخىي مەدەنىيەت ئەكس ئەتتۈرۈلگەن كوچا ئۇسلۇبى، قىياپىتى ۋە ئىمارەت قۇرۇلمىسىنى قوغداپ قېلىش ئۈچۈن، ئۆزگەرتىش جەريانىدا لايىھەلىگۈچى ئورۇنلارنى ئەسلىدىكى كۆلەم، ئەسلىدىكى ئۇسلۇب ۋە ئەلنىڭ ئارزۇسى بويىچە ‹‹بىردىن – بىردىن لايىھەلەش››كە تەشكىللىدى، لايىھەنى شۇ ئۆيدە ئولتۇرغۇچىلارغا كۆرسەتتى، مۇزاكىرە قىلىپ ئۆزگەرتىشكە تېگىشلىك يەرلەرنى ئۆزگەرتتى ھەم شۇ ئۆيدە ئولتۇرىدىغانلار ۋە قوشنىلىرى ماقۇل كۆرگەندىن كېيىن ئۇلار خەتەرلىك، كونا ئۆيلەرنى ئۆزگەرتىش كېلىشىمىگە ئىمزا قويدى، ئاندىن قۇرۇلۇش قىلىش لايىھە خەرىتىسىنى سىزىپ، ئادەمنى ئاساس قىلىشنى نامايان قىلىپ، ئاھالىلەر ئارىسىدىكى مۈلۈك ھوقۇقى زىددىيىتىنى ماسلاشتۇرۇشقا پايدىلىقلاشتۇرۇپ، ئاھالىلەرنىڭ ئاساسىي تۇرمۇش ئېھتىياجىنى ئەڭ زور دەرىجىدە قاندۇردى، كونا شەھەر رايونىدىكى ئاھالىلەرنىڭ ئەسلىدىكى ئىشلەپچىقىرىش، تۇرمۇش ئۇسۇلى، ئۆرپ – ئادىتىنى ساقلاپ قېلىپ، قەشقەر شەھىرى كونا شەھەر رايونىنىڭ قەدىمكى تارىخىي ئەينەنلىكى، قىياپىتىنىڭ مۇكەممەللىكى، تۇرمۇشىنىڭ چىنلىقى ساقلاپ قېلىندى.
</S>
<S ID=33870>
   قەشقەر شەھىرى كونا شەھەر رايونىنى ئۆزگەرتىشتە دۇنيادىكى كونا شەھەرلەرنى ئۆزگەرتىشتىكى قىيىن مەسىلە ھەل قىلىندى. بۇ ئۇسۇل خەلقئارانىڭ، دۆلەت ئىچى ھەم جەمئىيەتتىكى ھەر قايسى ساھەنىڭ ياخشى باھاسىغا ئېرىشتى. ب د ت مائارىپ، ئىلىم – پەن، مەدەنىيەت تەشكىلاتىنىڭ جۇڭگودا تۇرۇشلۇق ۋەكىللەر باشقارمىسى مەدەنىيەت مىراسلىرى ئەمەلدارى كابىس ۋە ئۇنىڭ ھەمراھلىرى قەشقەر شەھىرىنى تەكشۈرگەندە، كونا شەھەر رايونىنى ئۆزگەرتىش قۇرۇلۇشىغا يۇقىرى باھا بېرىپ، ب د ت مائارىپ، ئىلىم – پەن، مەدەنىيەت تەشكىلاتىغا خەلقئارادا قەشقەر شەھىرى كونا شەھەر رايونىنى ئۆزگەرتىش قۇرۇلۇشىنىڭ تەجرىبىلىرىنى كېڭەيتىپ، قەشقەر شەھىرى كونا شەھەر رايونىنى ئۆزگەرتىشنىڭ مۇۋەپپەقىيەتلىرىدىن ئورتاق بەھرىمەن بولۇشنى تەۋسىيە قىلدى.
</S>
</TEXT>
/BODY
/DOC