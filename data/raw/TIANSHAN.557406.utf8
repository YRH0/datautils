<DOC>
<DOCID>TIANSHAN.557406</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-10-18 17:28:44</DATE>
</HEADER>
<BODY>
<HEADLINE>
<S ID=54007>
قاراشەھەر ناھىيەسىدىكى كەنت دوختۇرلىرى ھەقسىز تەربىيەلىنىدىغان بولدى
</S>
</HEADLINE>
<TEXT>
<S ID=54008>
   مۇخپۇلجان تۇرسۇن خەۋەر قىلىدۇ: كەنت دوختۇرلىرى قوشۇنى قۇرۇلۇشىنى كۈچەيتىش ئۈچۈن، قاراشەھەر ناھىيەسى بۇ يىل كەنت داۋالاش ئورۇنلىرىغا قارىتىلغان ئوتتۇرا دەرىجىلىك تېببىي ئوقۇش تارىخىغا ئىگە ئىختىساسلىقلارنى نىشانلىق، ھاۋالىلىك تەربىيەلەش خىزمىتىنى قانات يايدۇردى.
</S>
<S ID=54009>
سىياسەتنى تەشۋىق قىلىش، تىزىملاش، سالاھىيىتىنى تەكشۈرۈش، ئىمتىھان ئېلىش ئارقىلىق كەنت دوختۇرلۇقىغا تاللاپ چىقىلغان 34 كىشى (بۇنىڭ ئىچىدە خەنزۇ تىلىدا تەربىيەلىنىدىغانلار 26، ئۇيغۇر تىلىدا تەربىيەلىنىدىغانلار سەككىز) 21 – سېنتەبىردىن باشلاپ بايىنغولىن ئوبلاستلىق سەھىيە مەكتىپىدە ھەقسىز تەربىيەلىنىشكە باشلىدى.
</S>
<S ID=54010>
ئۇلار ئوقۇشىنى پۈتكۈزۈپ لاياقەتلىك بولغاندىن كېيىن، ئوتتۇرا دەرىجىلىك كەسپىي تېخنىكا مەكتىپىنى پۈتكۈزۈش گۇۋاھنامىسىگە ئېرىشىپ، ناھىيەدىكى يېزا – بازارلاردا كەنت دوختۇرلۇق خىزمىتىگە بىر تۇتاش ئورۇنلاشتۇرۇلىدۇ.
</S>
<S ID=54011>
بايىنغولىن ئوبلاستلىق سەھىيە مەكتىپى ھەر يىلى ھەر بىر ئوقۇغۇچىنىڭ 2400 يۈەن ئوقۇش خىراجىتىنى كۆتۈرىدۇ، ناھىيە مالىيەدىن خەنزۇ تىلى سىنىپىدا ئۈچ يىل ئوقۇيدىغانلارغا 5707 يۈەن، ئۇيغۇر تىلىدا تۆت يىل ئوقۇيدىغانلارغا 7167 يۈەن تولۇقلىما بېرىدۇ.
</S>
<S ID=54012>
   ئۇيغۇر تىلىدا تەربىيەلىنىدىغان ئوقۇغۇچى شەھىدە ھەسەن بۇ سىياسەتتىن مەمنۇن بولغان ھالدا مۇنداق دېدى: مەكتەپتە تۆت يىل ھەقسىز تەربىيەلىنىدىكەنمىز، بىز بۇنىڭدىن تولىمۇ خۇشال بولدۇق.
</S>
<S ID=54013>
ئوقۇش پۈتكۈزسەك ھۆكۈمەت ئىشقا ئورۇنلاشتۇرىدىكەن، بىزگە مۇشۇنداق ئەۋزەل شارائىت يارىتىپ بېرىپ، جەمئىيەتكە ياراملىق ئادەم بولۇشقا ئىلھاملاندۇرغان ناھىيەمىزدىكى ئالاقىدار تارماقلارغا رەھمەت ئېيتىمەن.
</S>
<S ID=54014>
   شىگشىن بازارلىق شىپاخانىنىڭ باشلىقى رىزۋانگۈل ياسىن مۇنداق دېدى: بۇ ئىش يېزا – بازارلىق شىپاخانىلارغا نىسبەتەن بىر چوڭ خۇشاللىق، ئوقۇشقا قوبۇل قىلىنغان كەنت دوختۇرلىرى تەربىيەلىنىپ كەلسە، كەنتلەردىكى داۋالاش ئورۇنلىرىدا خادىم قىس بولۇش مەسىلىسى ھەل قىلىنىپ، دېھقان – چارۋىچىلارنىڭ ساغلاملىقى ئۈچۈن ئەلا مۇلازىمەت قىلغىلى بولىدۇ.
</S>
</TEXT>
/BODY
/DOC