<DOC>
<DOCID>TIANSHAN.529791</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-06-23 13:08:31</DATE>
</HEADER>
<BODY>
<HEADLINE>
<S ID=31207>
شىمالىي شىنجاڭنىڭ تەرەققىياتىنى ئاپتونوم رايوننىڭ ئىقتىسادىي تەرەققىيات ئىستىراتېگىيە قاتلىمىغا كىرگۈزۈش كېرەك
</S>
</HEADLINE>
<TEXT>
<S ID=31208>
جاڭ شياۋيەن
</S>
<S ID=31209>
   رايون تەرەققىياتىنىڭ يېڭى يۆنىلىشىنى بويلاپ، رايون ئىقتىساد ھەمكارلىقىنى كۈچەيتىش ئۈچۈن، 2011 – يىلى قاراماي شەھىرىنىڭ تەشەببۇسى بىلەن، تارباغاتاي، ئالتاي ۋىلايىتى، بورتالا موڭغۇل ئاپتونوم ئوبلاستى ۋە شىنجاڭ ئىشلەپچىقىرىش قۇرۇلۇش بىڭتۈەنىنىڭ 5 –، 7 –، 8 –، 9 –، 10 – شىلىرىنىڭ ھەمكارلىق تەرەققىيات ئەندىزىسى بارلىققا كەلدى.
</S>
<S ID=31210>
   ‹‹تۆت ئورۇن، بەش شى›› ئىقتىسادىي گەۋدىگە ئايلاندى. ھازىر بۇ رايوننىڭ بىرلىشىپ تەرەققىي قىلىش ئەندىزىسى ‹‹12 – بەش يىل››دىن باشلىنىپ ‹‹13 – بەش يىل››نىڭ باشلىنىش باسقۇچىغا قەدەم قويۇپ، ئاپتونوم رايوننىڭ ئىقتىسادىي يىرىك پىلانىنىڭ ئورۇنلاشتۇرۇشىغا كىرگۈزۈلۈپ، تۇنجى قېتىم ئاپتونوم رايون ئىقتىسادىي تەرەققىيات ئىستراتېگىيە قاتلىمىغا يۈكسەلدۈرۈلدى.
</S>
<S ID=31211>
   5 – ئاينىڭ ئاخىرى قارامايدا ئۆتكۈزۈلگەن 6 – قېتىملىق ‹‹بىرلەشمە يىغىن››دا كىشىنى روھلاندۇرىدىغان بىر خەۋەر تارقالدى، يەنى ئاپتونوم رايون مەزكۇر رايوننى ‹‹بىڭتۈەن، يەرلىك ، نېفىتلىكنى بىرلەشتۈرۈپ تەرەققىي قىلدۇرۇش ئۈلگە رايونى›› قىلىپ بېكىتىپ، مەزكۇر رايونغا ‹‹13 – بەش يىل›› مەزگىلىدە ئۈلگە رايوننى بىرلىكتە بەرپا قىلىش تارىخىي ۋەزىپىسىنى يۈكلىدى.
</S>
<S ID=31212>
   29 – ماي 6 – نۆۋەتلىك شىمالىي شىنجاڭ غەربىي رايون بىرلەشتۈرۈپ تەرەققىي قىلدۇرۇش مۇھاكىمە يىغىنىدا ئاپتونوم رايونلۇق پارتكوم دائىمىي كومىتېتىنىڭ ئەزاسى، تارباغاتاي ۋىلايەتلىك پارتكومنىڭ شۇجىسى ئەركىنجان تۇراخۇن مۇنداق دېدى: شىمالىي شىنجاڭدىكى ‹‹تۆت ئورۇن، بەش شى›› ئاپتونوم رايوننىڭ ئىسلاھات، تەرەققىيات، مۇقىملىق ئومۇمىيىتىدە مۇھىم ئورۇندا تۇرىدىغان بولۇپ، شىنجاڭنىڭ ئىقتىسادىي تەرەققىياتىدىكى كۈچلۈك تايانچ ۋە غەربكە ئىشىكنى ئېچىۋېتىشتىكى كۆۋرۈك، راۋان يولدۇر، شۇڭا بىز ھەر قايسى تەرەپلەرنىڭ رايون بىرلىكى ئىستراتېگىيەسىدە شىنجاڭنىڭ ئالدىدا مېڭىپ، ئىناق تەرەققىياتنىڭ باشلامچىلىرىدىن بولۇشىنى ئۈمىد قىلىمىز.
</S>
<S ID=31213>
   غەربىي رايون ‹‹تۆت ئورۇن، بەش شى›› بىرلەشمە تەرەققىياتى يولغا قويۇلغان بەش يىل مابەينىدە، ھەر قايسى تەرەپلەر مېخانىزم ئورنىتىپ، سۇپا قۇرۇپ، ھەمكارلىقنى ئىلگىرى سۈردى، ھۆكۈمەتلەر، كارخانىلار ئارا ئالاقە قويۇقلاشتى، مۇھىم تۈرلەر بويىچە ئالاقە ئورنىتىش، زور مەسىلىلەردە بىۋاسىتە كېڭىشىش، مۇھىم ھالقىلاردا ئورتاق يولغا قويۇشتەك ھەمكارلىق مۇناسىۋىتى شەكىللەندى.
</S>
<S ID=31214>
ئاپتونوم رايونلۇق تەرەققىيات – ئىسلاھات كومىتېتىنىڭ يېتەكچىلىكىدە، ھەر قايسى تەرەپلەر ئاپتونوم رايونلۇق ماكرولۇق ئىقتىساد تەتقىقات ئورنى بىلەن بىرلىكتە ‹‹شىمالىي شىنجاڭ غەربىي رايون ئىقتىسادىي ھەمكارلىق ۋە بىرلىشىپ تەرەققىي قىلىش ئىستراتېگىيەسى تەتقىقاتى›› بىلەن ‹‹يىرىك پىلان تەتقىقاتى››نى تۈزۈپ تاماملاپ، بىرلىشىپ تەرەققىي قىلىشتا دۇچ كېلىدىغان بىر قاتار زور مەسىلىلەرنى ھەل قىلىشنى ئىلغار پىكىرلەر بىلەن تەمىنلىدى.
</S>
<S ID=31215>
   بۇ يىل مۇھاكىمە يىغىنىدا ‹‹بىرلىشىپ يېڭىلىق يارىتىش، ئورتاق پىلانلاپ تەرەققىي قىلىش›› تېمىسى ئاساسىدا، ‹‹بىڭتۈەن، يەرلىك، نېفىتلىك بىرلەشمە تەرەققىيات ئۈلگە رايونىنى بىرلىكتە بەرپا قىلىش››نى ئاساسىي مۇھاكىمە يۆنىلىشى قىلىپ، رايون بىرلەشمە تەرەققىياتىنى يېڭى يۈكسەكلىككە كۆتۈرۈپ، تېخىمۇ كەڭ نەزەر دائىرە، تېخىمۇ كەڭ ساھە، تېخىمۇ ئەمەلىي تەدبىرلەر بىلەن رايون تەرەققىياتىنىڭ ئومۇمىي گەۋدىلىك ئەۋزەللىكىنى بارلىققا كەلتۈرۈش ئوتتۇرىغا قويۇلدى.
</S>
<S ID=31216>
   شىمالىي شىنجاڭدىكى ‹‹تۆت ئورۇن، بەش شى››نىڭ ئىگىلىگەن يەر كۆلىمى شىنجاڭ يەر كۆلىمىنىڭ %15ىنى، ئىقتىسادىي ئومۇمىي مىقدارى شىنجاڭ ئىقتىسادىي ئومۇمىي مىقدارىنىڭ %22ىنى ئىگىلەيدىغان بولۇپ، شىنجاڭ ئىقتىسادىدا ھاياتىي كۈچكە ۋە تەرەققىيات يوشۇرۇن كۈچىگە ئىگە.
</S>
<S ID=31217>
   ئاپتونوم رايونلۇق تەرەققىيات – ئىسلاھات كومىتېتىنىڭ مۇئاۋىن مۇدىرى چېڭ جيەنجۈن مۇھاكىمە يىغىنىدا مۇنداق دېدى: ‹‹تۆت ئورۇن، بەش شى›› دە ناھايىتى ياخشى مېخانىزم ئورنىتىلدى، رايونلار ھەمكارلىقىنىڭ ئۈنۈمى ياخشى بولۇۋاتىدۇ، كەسىپلەرنىڭ بىرلىشىشىدىمۇ ئۈلگىلەر بارلىققا كەلدى. ‹‹تۆت ئورۇن، بەش شى›› ئۆز تەسىر كۈچى بىلەن ئاپتونوم رايوندا دىققەت قوزغىدى، ‹‹13 – بەش يىل›› مەزگىلىدە ئاپتونوم رايون مەزكۇر رايوندا بىر تۈركۈم زور ئۇل ئەسلىھە تۈرلىرىنى ئورۇنلاشتۇردى. بەش يىل مابەينىدە مەزكۇر رايوندىكى ھەر قايسى تەرەپلەر ئۈزلۈكسىز ئورتاق تونۇش ھاسىل قىلىپ، ئىقتىسادىي ئالاقىنى قويۇقلاشتۇرۇپ، 73 تۈر بويىچە كېلىشىم ئىمزالىدى، بۇنىڭ ئىچىدە ھۆكۈمەت ئورۇنلىرى ئىمزالانغان ئىككى تەرەپلىك ياكى كۆپ تەرەپلىك ئىستراتېگىيەلىك ھەمكارلىق رامكا كېلىشىمى 15 كە يەتتى.
</S>
<S ID=31218>
   6 – نۆۋەتلىك مۇھاكىمە يىغىنىدا شىنجاڭدا تۇنجى بىڭتۈەن، يەرلىك بىرلىشىپ تەرەققىي قىلىش ئىسلاھات سىناق رايونى باشقۇرۇش كومىتېتى رەسمىي ۋىۋىسكا ئېسىپ ئىشقا كىرىشتى، بۇ شىمالىي شىنجاڭنىڭ غەربىي رايونىدىكى بىرلىشىش جەھەتتىكى كونكرېت، ئەمەلىي ئۈنۈمگە ئىگە مۇۋەپپەقىيەت ھېسابلىنىدۇ.
</S>
<S ID=31219>
   قاراماي شەھىرىنىڭ ئورقا رايونى بىلەن 137 – تۈەننى بىرلا يول ئايرىپ تۇرىدۇ، بىراق ئىككى ئورۇن ئۆز ئورۇنلىرىنى مۇستەقىل باشقۇرۇپ كەلگەنىدى. بۇ جاينىڭ جۇغراپىيەلىك ئورنى چەت بولۇپ، 20 مىڭ نوپۇسقا ئىگە بۇ جاينىڭ باشقۇرۇش تەۋەلىكى ئوخشىمىغان ئورۇندا بولغاچقا، قۇرۇلۇش قايتىلىنىش، ئىشلىتىلىش نىسبىتى تۆۋەن بولۇش مەسىلىسى مەۋجۇت ئىدى، بۇ يىل ئىككى تەرەپ بىرلىكتە باشقۇرۇش كومىتېتى تەسىس قىلىپ، يېڭى دوختۇرخانىدىن بىرنى سېلىپ، ئاممىنى مەنپەئەتلەندۈردى.
</S>
<S ID=31220>
   سىناق رايونى باشقۇرۇش كومىتېتىنىڭ تۇنجى نۆۋەتلىك مۇدىرى، ئورقا رايونلۇق پارتكومنىڭ شۇجىسى ۋېي تيەنفېڭ مۇنداق دېدى: بىرلىشىش گۈللىنىش ئېلىپ كەلدى، ئىككى تەرەپنىڭ ئۇل ئەسلىھە قۇرۇلۇشى بىر تۇتاش پىلانلىنىپ باشقۇرۇلغاچقا، ئىجتىمائىي مۇلازىمەت مەھسۇلاتلىرى بىر تۇتاش تەمىنلىنىپ، ئورتاق گۈللىنىش، ئورتاق قۇرۇش ۋەزىيىتىنى شەكىللەندۈردى.
</S>
<S ID=31221>
   تارباغاتاي ۋىلايىتى بىلەن بىڭتۈن 9 – شىسى باقتۇ پورتىنىڭ ئەۋزەللىكىدىن پايدىلىنىپ، بىرلىككە كەلگەن ئەندىزە بىلەن باقتۇ پورتىنىڭ ئومۇمىي قۇرۇلۇشىنى بىرلىكتە پىلانلىدى. 9 – شىدىكى ئالتە تۈەن دۆربىلجىن ناھىيەسىدىكى يېزىلار بىلەن ‹‹بىڭتۈەن، يەرلىك بىرلەشمە ئىقتىسادىي تەرەققىيات كېلىشىمنامىسى›› ئىمزالاپ، ئومۇميۈزلۈك ھەمكارلىقنى قانات يايدۇردى.
</S>
<S ID=31222>
   كەسىپلەرنىڭ بىرلىشىشى رايونلارنىڭ بىرلىشىپ تەرەققىي قىلىشىدىكى ئاخىرقى مەقسەتتۇر. بەش يىللىق ئەمەلىيەت شۇنى ئىسپاتلىدىكى، ‹‹تۆت ئورۇن، بەش شى›› كەسىپ ھەمكارلىقى جۇش ئۇرۇپ راۋاجلىنىشتەك ۋەزىيەتنى شەكىللەندۈردى، ئىقتىسادىي جەھەتتىكى ئۆز ئارا ياردەم، نەپ يەتكۈزۈش، بىرلىشىش ئالاھىدىلىكى بارغانسېرى گەۋدىلىنىشكە باشلىدى.
</S>
<S ID=31223>
   ھازىر قاراماي شەھىرى باشچىلىقىدىكى رايون خاراكتېرلىك ئۇچۇرلاشقان ئالاقە ھەمكارلىقى شىمالىي شىنجاڭ غەربىي رايونىدا ئۇچۇرلىشىش تەرەققىياتىنى يېڭى بىر سەۋىيەگە يەتكۈزدى.
</S>
</TEXT>
/BODY
/DOC