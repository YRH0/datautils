<DOC>
<DOCID>TIANSHAN.568248</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-11-29 10:58:09</DATE>
</HEADER>
<BODY>
<HEADLINE>
<S ID=62200>
پىگمېنتلىق مۇچ قاراشەھەر دېھقانلىرىنى ‹‹كۈلدۈردى››
</S>
</HEADLINE>
<TEXT>
<S ID=62201>
 مۇخپۇلجان تۇرسۇن خەۋەر قىلىدۇ: قاراشەھەر ناھىيەسىدە بۇ يىل 55 مىڭ مو يەرگە پىگمېنتلىق مۇچ تېرىلغان بولۇپ، مايسا كۆچۈرۈش، تېمىتىپ سۇغىرىش، تۇپراقنى رېتسېپلىق ئوغۇتلاش، ھاشارات ۋە كېسەل زىيىنىنىڭ ئالدىنى ئېلىش قاتارلىق يېڭى تېخنىكىلار قوللىنىلىپ، پىگمېنتلىق مۇچنىڭ مو بېشى ساپ كىرىمى 1500 يۈەندىن ئېشىپ، بۇ خىل ئىقتىسادىي زىرائەت تېرىقچىلىقى دېھقانلارنى ‹‹كۈلدۈردى››.
</S>
<S ID=62202>
 شىگشىن بازىرىنىڭ قارمودون كەنتىدىكى يۈەن شىڭجياڭنىڭ بۇ يىل 17 مو يەرگە تېرىغان پىگمېنتلىق مۇچىنىڭ بازىرى ئىتتىك بولدى، مۇچنىڭ بىرلىك ھوسۇلى 500 كىلوگىرامدىن ئاشتى، مۇچ پىشىپ قۇرۇماي تۇرۇپلا، سودىگەرلەر سېتىۋالغىلى كەلدى.
</S>
<S ID=62203>
ئۇ مو بېشىغا 4000 يۈەندىن ئارتۇق كىرىم قىلدى.
</S>
<S ID=62204>
 شىگشىن بازىرىدىكى ۋاڭ يالىمۇ مول ھوسۇل شادلىقىغا چۆمدى.
</S>
<S ID=62205>
ئۇ مۇنداق دېدى: بۇ يىل 40 مو يەرگە مۇچ تېرىغانىدىم، مو بېشىدىن 450 كىلوگىرام ئەتراپىدا ھوسۇل ئېلىپ، 4500 يۈەن كىرىم قىلدىم.
</S>
<S ID=62206>
بۇ يىل مۇچنىڭ بازىرى ئىتتىك بولدى، ھوسۇل يىغىپ يېرىم ئايغا قالمايلا سېتىپ بولدۇم.
</S>
<S ID=62207>
 بۇ ناھىيەنىڭ ئەۋزەل سۇ، تۇپراق، قۇياش نۇرى، ئىسسىقلىق شارائىتىدا يېتىشتۈرۈلگەن پىگمېنتلىق مۇچنىڭ سۈپىتى ياخشى، پىگمېنت مىقدارى يۇقىرى بولۇپ، ئاپتونوم رايونىمىزنىڭ ئىچى – سىرتىدىكى سودىگەرلەر ياقتۇرۇپ سېتىۋالدى.
</S>
<S ID=62208>
شەندۇڭدىن كەلگەن مۇچ سودىگىرى ۋۇ جەنيۆ مۇنداق دېدى: قاراشەھەر مۇچىنىڭ پىگمېنت تەركىبى يۇقىرى، باھاسىمۇ مۇۋاپىق، شۇڭا يىلدا مۇچ سېتىۋالغىلى بۇ يەرگە كېلىمىز، بۇ يەردىن مۇچ سېتىۋېلىۋاتقىنىمغا ئون نەچچە يىل بولدى.
</S>
<S ID=62209>
 مۇچ بازىرى تەرەققىياتىنىڭ ياخشى بولۇشى بىلەن سىرتتىن نۇرغۇن سودىگەر بەس – بەستە قاراشەھەرگە مەبلەغ سېلىپ زاۋۇت قۇردى.
</S>
<S ID=62210>
خېنەندىن كەلگەن ليۇ چېڭ 2015 – يىلى دوستلىرى بىلەن بىللە شىنجاڭ ‹‹يىدېئەن›› مۇچچىلىق چەكلىك مەسئۇلىيەت شىركىتىنى قۇرغانىدى.
</S>
<S ID=62211>
ھازىر بۇ شىركەت كۈندە 100 توننا ئۆپچۆرىسىدە قۇرۇق مۇچ پىششىقلايدىغان بولدى.
</S>
<S ID=62212>
 شىنجاڭ ‹‹يىدېئەن›› مۇچچىلىق چەكلىك مەسئۇلىيەت شىركىتىنىڭ دىرېكتورى ليۇ چېڭ مۇنداق دېدى: بۇ يەر چوڭ مۇچ ئىشلەپچىقىرىش بازىسى، شۇنداقلا پىگمېنت ئايرىيدىغان ياخشى جاي، شۇڭا بۇ يەرگە زاۋۇت قۇردۇق.
</S>
<S ID=62213>
بۇ يىل 3000 توننا مۇچ پىششىقلاشنى پىلانلىدۇق. ئاساسەن يەرلىك دېھقانلارنىڭ مۇچىنى سېتىۋېلىپ پىششىقلايمىز، يىللىق ئىشلەپچىقىرىش كىرىمىمىز 4 مىليون يۈەنگە يېتىدۇ.
</S>
</TEXT>
/BODY
/DOC