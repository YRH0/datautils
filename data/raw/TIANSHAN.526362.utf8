<DOC>
<DOCID>TIANSHAN.526362</DOCID>
<HEADER>
<CLASS>خەلقئارا</CLASS>
<DATE>2016-06-02 13:23:14</DATE>
</HEADER>
<BODY>
<HEADLINE>
<S ID=29468>
ئامېرىكا بىلەن ياپونىيە مەقسىتىگە يەتتى
</S>
</HEADLINE>
<TEXT>
<S ID=29469>
   ئامېرىكا زۇڭتۇڭى ئوباما بەس – مۇنازىرە سادالىرى ئىچىدە 27 – ماي ياپونىيەنىڭ خىروشىمادا زىيارەتتە بولدى. بۇ زىيارەت ئىنچىكە، ئەتراپلىق پىلانلانغان بولۇپ، ئامېرىكىنىڭ ‹‹سەلتەنىتى›› ۋە ياپونىيەنىڭ ‹‹سىرلىق يېقىندارچىلىق››ى ئوباما ۋە ياپونىيە باش ۋەزىرى ئابې شىنزونىڭ سىياسىي مەقسىتىنى ئاشكارىلاپ قويدى.
</S>
<S ID=29470>
   ئوباما خىروشىمادا نۇتۇق سۆزلىگەندە ‹‹يادرودىن خالىي دۇنيا›› بەرپا قىلىشنى ئىشقا ئاشۇرىدىغانلىقىنى ئېيتتى. ھالبۇكى، بۇ پەقەت قاملاشتۇرۇپ توۋلانغان بىر شوئاردىنلا ئىبارەت. ئوباما خىروشىمادا سۆزلىگەن نۇتقىدا دۇنيادىكى يادرو قوراللىرى زاپىسىنى ئازايتىش توغرىسىدا ھە دەپ جار سالغان بولسىمۇ، ئۆزى ۋەزىپە ئۆتىگەن مەزگىلدە كەلگۈسى 30 يىلدا 1 تىرىليون دوللار مەبلەغ سېلىپ ئامېرىكىنىڭ يادرو قوراللىرى زاپىسىنى يېڭىلاپ، يېڭىچە يىراق مۇساپىلىك بومباردىمانچى ئايروپىلان، يادرو چۆكمە پاراخوتى ۋە چارلىغۇچى باشقۇرۇلىدىغان بومبا ياساشنى پىلانلاپ بولدى. ئوبامانىڭ سۆزى بىلەن ھەرىكىتىنىڭ بىردەك بولمايۋاتقانلىقىغا قاراپ، ئامېرىكىدىكى بەزى تاراتقۇلار بۇ ‹‹تەتۈر سەپسەتە››، ‹‹ھاقارەت››، دېيىشتى.
</S>
<S ID=29471>
   بۇ يىل 4 – ئايدا ئۆتكۈزۈلگەن يەتتە دۆلەت گۇرۇھى دىپلوماتىيە مىنىستىرلىرى يىغىنىدا ئېلان قىلىنغان ‹‹خىروشىما خىتابنامىسى››دە، يەتتە دۆلەتتىن باشقا يادرو قوراللىرىغا ئىگە دۆلەتلەرنىڭ يادرو قوراللىرىنى ئاشكارىلاش دەرىجىسىنى ئاشۇرۇش تەلەپ قىلىنىپ، يەتتە دۆلەت گۇرۇھىدىكى ئامېرىكا، ئەنگلىيە، فىرانسىيەدىن ئىبارەت يادرو قورالىغا ئىگە ئۈچ دۆلەتنىڭ يادرو قوراللىرىنى بىكار قىلىش مەجبۇرىيىتى ۋە ۋاقىت جەدۋىلى تىلغا ئېلىنمىغان. ‹‹ئەتىگەنلىك خەۋەرلەر›› گېزىتىدە بۇنىڭغا باھا بېرىلىپ: ‹‹خىروشىما خىتابنامىسى››دىكى ياپونىيەنىڭ ‹‹يادرو قوراللىرىنى بىكار قىلىش›› مەسىلىسىدىكى تەشەببۇسى ئەمەلىيەتتە بىر خىل چېكىنىش، دېيىلدى.
</S>
<S ID=29472>
   ئامېرىكا ئارمىيەسى تاجاۋۇزچىلىق ئۇرۇشى قوزغىغان ياپونىيەنى تېز تەسلىم قىلدۇرۇش ئۈچۈن 1945 – يىل 8 – ئاينىڭ 6 – كۈنى خىروشىماغا ھاۋادىن ئاتوم بومبىسى تاشلىغان. ئۇزاقتىن بۇيان ياپونىيە ئۆزىنى 2 – دۇنيا ئۇرۇشىدىكى زىيانكەشلىككە ئۇچرىغۇچى دۆلەت، دەپ كەلگەن بولسىمۇ، ياپونىيەنىڭ ئاتوم بومبىسى ھۇجۇمىغا ئۇچراش تارىخىي ئارقا كۆرۈنۈشىنى ناھايىتى ئاز تىلغا ئالدى.
</S>
<S ID=29473>
   ياپونىيە ئۈچۈن ئېيتقاندا ‹‹دۇنيانى يادرودىن خالىيلاشتۇرۇشنى ئىلگىرى سۈرۈش›› ئوبامانىڭ خىروشىماغا بارغانلىقىنى چۈشەندۈرىدىغان ئەڭ مۇۋاپىق سەۋەب. ئوباما خىروشىمادا زىيارەتتە بولغاندا ياپونىيەنىڭ 2 – دۇنيا ئۇرۇشىدىكى زىيانكەشلىككە ئۇچرىغۇچى دۆلەتلىك سالاھىيىتىنى تىلغا ئېلىپمۇ قويمىدى. بۇنى باشقىلار يامان غەرەزدە چۈشەندۈردى ۋە بۇنىڭدىن پايدىلاندى. ياپونىيەدىكى ئوڭچى، ئوساكا شەھىرىنىڭ سابىق باشلىقى خاشىموتو تورۇ: ئوبامانىڭ خىروشىماغا كېلىشى ياپونىيەنى جۇڭگو ۋە كورېيەدىن كەچۈرۈم سوراشتىن قۇتۇلدۇردى، دېدى. ئامېرىكا: ئۆتۈپ كەتكەن ئۇرۇش ئۈچۈن كەچۈرۈم سوراشنىڭ ھاجىتى يوق.
</S>
<S ID=29474>
   ‹‹نيۇ يورك پوچتا گېزىتى›› ئوبامانىڭ خىروشىمانى زىيارەت قىلغانلىقى توغرىسىدا ماقالە ئېلان قىلىپ مۇنداق دېدى: ئوباما ئۆز شۆھرىتىنى دۆلەت پەخرىنىڭ ئالدىغا قويدى. بۇ زىيارەت 2 – دۇنيا ئۇرۇشى مەزگىلىدە ياپونىيەنىڭ پېئارل خاربور پورتىغا ئۇشتۇمتۇت ھۇجۇم قىلغانلىقى بىلەن ئامېرىكىنىڭ خىروشىماغا ئاتوم بومبىسى تاشلىغانلىقىنى ئەخلاق ۋە ھەققانىيەت تارازىسىغا قويدى، دېمەك، ھەر ئىككى تەرەپنىڭ خاتالىقى بار، ئۆتمۈشنى ئۇنتۇش كېرەك.
</S>
<S ID=29475>
   ئوبامانىڭ ئارزۇسى ۋە ھەرىكىتىدىن كىشىلەر ئۇنىڭ ‹‹يادرودىن خالىي دۇنيا›› قۇرۇشنى ئىشقا ئاشۇرۇش سەمىمىيىتىنى ئەمەس، ئەكسىچە قانداق چوت سوقۇۋاتقانلىقىنى ھېس قىلدى. ئوباما يېقىندا ۋەزىپىسىدىن قالىدۇ. ‹‹ئاسىيا – تىنچ ئوكياننى قايتا تەڭپۇڭلاشتۇرۇش›› ئىستراتېگىيەسى ئۇنىڭ مۇھىم سىياسى مىراسى، ئامېرىكا ئاسىيا – تىنچ ئوكيان رايونىدىكى تەسىر كۈچىنى تېخىمۇ كېڭەيتىمەن دەيدىكەن، بەزى ‹‹ئىتتىپاقداش››لىرىنىڭ ياردىمىگە تېخىمۇ موھتاج بولىدۇ. ئامېرىكا – ياپونىيەدىن ئىبارەت ئىككى دۆلەت مۇناسىۋىتىدىكى تارىخىي ئامىل بولغان بۇ مىخنى يۇلۇۋېتىش، ياپونىيەنىڭ ئامېرىكا بىلەن بولغان ھەمكارلىقىنى كۈچەيتىش، ئامېرىكا – ياپونىيە ئىتتىپاقلىق رامكىسى ئاساسىدا تېخىمۇ زور رول ئويناش، ۋەزىپىسىدىن ئايرىلىشتىن بۇرۇن ‹‹ئاسىيا – تىنچ ئوكيان رايونىنى قايتا تەڭپۇڭلاشتۇرۇش›› ئىستراتېگىيەلىك ئورۇنلاشتۇرمىسىنى تېخىمۇ مۇكەممەللەشتۈرۈش دەل ئوبامانىڭ بۇ قېتىمقى زىيارىتىنىڭ ئەڭ چوڭ مەقسىتىدۇر.
</S>
<S ID=29476>
   ياپونىيە ئۈچۈن ئېيتقاندا بۇنداق ‹‹يېقىنچىلىق›› قىلىش ئارقىلىق ياپونىيەنىڭ 2 – دۇنيا ئۇرۇشىدىكى زىيانكەشلىك قىلغۇچى دۆلەتلىك سالاھىيىتىنى خىرەلەشتۈرۈش دەل ‹‹ئىزچىل ئوڭغا مېڭىۋاتقان›› ئابې شىنزونىڭ ئارزۇسى. خەۋپسىزلىك قانۇنىنى يولغا قويۇشتىن دەرسلىككە تۈزىتىش كىرگۈزۈشكىچە، ئابې شىنزو ئىزچىل ‹‹نورمال دۆلەت››لىك سالاھىيىتىگە ئېرىشىپ، ئۆزىنىڭ ‹‹ئاچكۆزلۈك›› يولىدىكى توسالغۇلارنى يوقىتىش ئىستىكىدە بولۇپ كەلدى. ‹‹نىيۇيورك ۋاقىت گېزىتى››دە مۇنداق دېيىلدى: نۇرغۇن كىشى ئابې شىنزو رەھبەرلىكىدىكى ئاچكۆز كونسېرۋاتىپلار ھەرىكىتىنىڭ ياپونىيەنىڭ ئۇرۇشتىن بىزار بولۇش كەيپىياتىغا مىسلىسىز خىرىس ئېلىپ كېلىشىدىن ئەنسىرەۋاتىدۇ.
</S>
<S ID=29477>
   بۇ يىل يازدا ياپونىيە پارلامېنتى كېڭەش پالاتاسى سايلىمى ئۆتكۈزىدۇ، ئوبامانىڭ زىيارىتى ئابې ھۆكۈمىتىنىڭ ئابرۇيىنى ئۆستۈرۈپ، تەۋەلىكىدىكى پارتىيە – گۇرۇھلارنىڭ كېڭەش پالاتاسى سايلىمىدا غەلىبە قىلىش ئىشەنچىنى ئاشۇرۇپ، يېڭى خەۋپسىزلىك قانۇنىنى يولغا قويۇشنىڭ ئاساسىنى مۇستەھكەملىشى مۇمكىن.
</S>
<S ID=29478>
   ياپونىيەدىكى يادرو پارتلاشتا ھايات قالغانلار تەشكىلاتىنىڭ مەسئۇلى مۇنداق دېدى: ئوبامانىڭ خىروشىمادا زىيارەتتە بولۇشى ئابېنىڭ ئايرۇيىنى ئۆستۈرۈشى مۇمكىن، (ياپونىيەنىڭ ئۇرۇشتىن ۋاز كېچىشىنى بەلگىلىگەن) ئاساسىي قانۇننىڭ 9 – ماددىسى ئېچىنىشلىق قىسمەتتىن قېچىپ قۇتۇلالمايدىغان بولدى، بۇ نەقەدەر قورقۇنچلۇق ئاقىۋەت!
</S>
<S ID=29479>
   ئامېرىكا بىلەن ياپونىيە ‹‹يېقىنچىلىق›› ۋە ‹‹گۈزەل شوئار››لار ئاستىدا ئىنتايىن روشەن ھالدا مەنپەئەت ئالماشتۇردى، خىروشىما ئامېرىكا بىلەن ياپونىيەنى ئارزۇسىغا يەتكۈزىدىغان ‹‹سورۇن›› بولدى، خالاس.
</S>
<S ID=29480>
شىنخۇا ئاگېنتلىقى
</S>
</TEXT>
/BODY
/DOC