<DOC>
<DOCID>TIANSHAN.560262</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-10-28 14:59:09</DATE>
</HEADER>
<BODY>
<HEADLINE>
<S ID=55965>
سۈپەت ئېتىراپنامىسىنىڭ كارخانا تەرەققىياتىدىكى رولى
</S>
</HEADLINE>
<TEXT>
<S ID=55966>
خەمىدە خېلىل
</S>
<S ID=55967>
 مەھسۇلاتنىڭ سۈپەت ئېتىراپنامىسى خەلقئارادا قوللىنىلىدىغان سۈپەت نازارەتچىلىكى تۈزۈمى بولۇپ، ئىشلەپچىقىرىشقا ئىجازەت بېرىلگەن مەھسۇلاتقا بېرىلىدۇ.
</S>
<S ID=55968>
كارخانا سۈپەت ئېتىراپنامىسى تۈزۈمىنى يولغا قويغاندىلا، توغرا سۈپەت ئېڭى قارىشىنى تۇرغۇزۇپ، بازارغا يۈزلىنەلەيدۇ ھەم كارخانىنىڭ تەرەققىياتىنى ئىلگىرى سۈرەلەيدۇ.
</S>
<S ID=55969>
 سۈپەت ئېتىراپنامىسى كارخانا تەرەققىياتىنى ئىلگىرى سۈرىدۇ
</S>
<S ID=55970>
 (1) كارخانىنىڭ باشقۇرۇش سەۋىيەسىنى ئۆستۈرۈشكە پايدىلىق.
</S>
<S ID=55971>
سۈپەتلىك ۋە ئۈنۈملۈك بولۇش نىشانىنى ئىشقا ئاشۇرۇش ئۈچۈن كارخانا سۈپەت ئېتىراپنامىسى ئىلتىماس قىلمىسا بولمايدۇ.
</S>
<S ID=55972>
ISO9000 تۈرىدىكى ئۆلچەمنى ئاساس قىلغان سۈپەت ئېتىراپنامىسى ئاللىقاچان ھەرقايسى ئەللەردە كەڭ ئېتىراپ قىلىندى ۋە قوللىنىلدى.
</S>
<S ID=55973>
بۇ ئۆلچەملەر دۇنيادىكى تەرەققىي تاپقان ئەللەرنىڭ ئۇزاق مۇددەتلىك سۈپەت باشقۇرۇش داۋامىدا يەكۈنلىگەن تەجرىبىسى بولۇپ، كارخانا سۈپەت باشقۇرۇشتا قاتتىق تەكشۈرۈشتىن ئۆتكەن خەلقئارالىق ئۆلچەملەشكەن سۈپەت سىستېمىسىنى قوللانغاندىلا، مەھسۇلاتنىڭ لاياقەتلىك بولۇش نىسبىتىنى، كارخانىنىڭ ئىجتىمائىي ۋە ئىقتىسادىي ئۈنۈمىنى زور دەرىجىدە ئۆستۈرەلەيدۇ.
</S>
<S ID=55974>
 (2) ھۆكۈمەتنىڭ سىياسەت جەھەتتىن قوللىشىنى قولغا كەلتۈرەلەيدۇ.
</S>
<S ID=55975>
مەھسۇلات سۈپەت ئېتىراپنامىسىگە ئېرىشكەندىن كېيىن، سۈپەت تەكشۈرۈش داۋامىدا تەكشۈرۈشتىن كەچۈرۈم قىلىنىش ئەۋزەللىكىدىن بەھرىمەن بولالايدۇ.
</S>
<S ID=55976>
كارخانا دۆلەتنىڭ نۇقتىلىق تۈر قۇرۇلۇشىغا قاتنىشىش ئۈچۈن، چوقۇم سۈپەت ئېتىراپنامىسىدىن ئۆتكەندىلا، خېرىدار بولۇش سالاھىيىتىگە ئېرىشەلەيدۇ.
</S>
<S ID=55977>
بۇنىڭدىن باشقا، كارخانا ئىستېمالچى بىلەن يەنە سۈپەت ئېتىراپنامىسى ئارقىلىق قانۇنىي مەنپەئەتكە ئېرىشىپ، كارخانىنىڭ تەكرار تەكشۈرۈلۈش ۋە باھالىنىش ئۆتكەللىرىنى ئازايتالايدۇ.
</S>
<S ID=55978>
 (3) كارخانىنىڭ بازار رىقابەت كۈچىنى ئاشۇرغىلى بولىدۇ.
</S>
<S ID=55979>
كارخانا سۈپەت باشقۇرۇش سىستېمىسى ئېتىراپنامىسىگە ئېرىشىش ئارقىلىق يادرولۇق رىقابەت كۈچىنى ئاشۇرالايدۇ.
</S>
<S ID=55980>
كارخانا ياخشى سۈپەت ئىناۋىتى تىكلىگەندىلا، ئوبرازىنى ياخشىلاپ، ئىناۋىتىنى ئۆستۈرۈپ، كەسكىن بازار رىقابىتىدە پۇت تىرەپ تۇرالايدۇ.
</S>
<S ID=55981>
 سۈپەت ئېڭى تۇرغۇزۇشقا پايدىلىق
</S>
<S ID=55982>
 رىقابەت بازار ئىگىلىكىنىڭ ئەڭ چوڭ ئالاھىدىلىكى. ئېلىمىزدە يېقىنقى يىللاردىن بۇيان ساختا، سۈپىتى ناچار مەھسۇلاتلار كۆپىيىپ قالدى.
</S>
<S ID=55983>
مەمۇرىي ۋاسىتە ئارقىلىق ساختا، سۈپىتى ناچار مەھسۇلاتلارغا زەربە بېرىلگەن بولسىمۇ، مەسىلىنى تۈپ يىلتىزىدىن ھەل قىلغىلى بولمىدى.
</S>
<S ID=55984>
سەۋەبى بازارنى يېتەكچى قىلىش يېتەرسىز بولغاچقا، تەدبىرلەرنىڭ ئۈنۈمى بولمىدى.
</S>
<S ID=55985>
مەھسۇلات سۈپەت ئېتىراپنامىسىگە ئېرىشكەندىن كېيىن بازار رىقابىتىدە ئۈستۈنلۈكنى ئىگىلىيەلەيدۇ، ئىستېمالچىلارمۇ سۈپەت ئېتىراپنامىسىنى ئاساسىي پەرقلەندۈرۈش ئۆلچىمى قىلالايدۇ.
</S>
<S ID=55986>
كارخانىمۇ ئۆزىنىڭ ئىشلەپچىقىرىش شارائىتىنى ئۈزلۈكسىز ياخشىلاش ۋە سۈپەت سىستېمىسىنى ئۈزلۈكسىز مۇكەممەللەشتۈرۈش ئارقىلىق ئىشلەپچىقىرىشنى يۈكسەلدۈرەلەيدۇ.
</S>
<S ID=55987>
 خەلقئارا بازارغا يۈرۈش قىلىشقا پايدىلىق
</S>
<S ID=55988>
 ھازىرقى بازار مۇھىتىدا بازارغا كىرىش ۋە بازارنى كېڭەيتىشتىكى مۇھىم ئامىل مەھسۇلاتنىڭ ئىناۋىتى ۋە مەھسۇلاتنىڭ داڭقىدۇر.
</S>
<S ID=55989>
دەل مۇشۇ ئامىل مەھسۇلاتنىڭ بازارنى ھەقىقىي ئىگىلەش – ئىگىلىيەلمەسلىكىنى بەلگىلەيدۇ.
</S>
<S ID=55990>
كارخانا ئۆزىنىڭ مەھسۇلاتىنى تەشۋىق قىلىمەن دەيدىكەن، ئەڭ ئۈنۈملۈك يول مەھسۇلاتقا سۈپەت ئېتىراپنامىسى ئىلتىماس قىلىشتۇر.
</S>
<S ID=55991>
مۇشۇنداق بولغاندىلا ئىستېمالچىلار بىلەن قويۇق مۇناسىۋەت ئورنىتىپ، مەھسۇلاتىنىڭ ئىناۋىتىنى ئاشۇرۇش ئۈچۈن كۈچلۈك كاپالەت بىلەن تەمىنلەيدۇ ھەم مەھسۇلاتىنىڭ خەلقئارا بازارغا يۈزلىنىشى ئۈچۈن يول ئاچالايدۇ.
</S>
</TEXT>
/BODY
/DOC