<DOC>
<DOCID>TIANSHAN.527127</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-07 12:30:31</DATE>
</HEADER>
<BODY>
<HEADLINE>
<S ID=29870>
ئەر كۆڭلىدە ئەل ئارمىنى
</S>
</HEADLINE>
<TEXT>
<S ID=29871>
 قادىر ئىسمائىل، تۇرغۇن مەخمۇت 
</S>
<S ID=29872>
  ‹‹ئۈچ ئەل›› خىزمىتى يولغا قويۇلغاندىن بۇيان كەنتكە چۈشكەن كادىرلارنىڭ كۆپىنچىسى كەنتلەردە بىر يىل، ئۇزاق بولغاندىمۇ ئىككى يىل تۇرۇپ قايتتى، بىراق قاسىم ئىسلام كەنتتە بىر تۇرغانچە ئۈچ يىل تۇرۇپ قالدى.
</S>
<S ID=29873>
   قاسىم ئىسلام ناھىيە بازىرىدىكى قايناق تۇرمۇشنى، جېنىدىن ئەزىز كۆرىدىغان ئاتا – ئانىسى، خوتۇن – بالىلىرىنى تاشلاپ زادى نېمىشقا كەنتتە شۇنچە ئۇزاق تۇرىدۇ؟
</S>
<S ID=29874>
   ئەقىدە سەپىرىدە پەرۋاز
</S>
<S ID=29875>
   بەزى ئورۇنلاشتۇرۇشلار ئويلىمىغان نەتىجىلەرنىڭ بارلىققا كېلىشىگە سەۋەبچى بولۇپ قالىدۇ. توقسۇ ناھىيەلىك مالىيە ئىدارىسىدىن ‹‹ئۈچ ئەل›› خىزمىتى بىلەن بۇ ناھىيەنىڭ ئىچئېرىق يېزىسى يۇقارقى مەھەللە كەنتىگە چۈشكەن خىزمەت گۇرۇپپىسىنىڭ باشلىقى قاسىم ئىسلامنىڭ 2014 – يىلى 3 – ئايدا تۇنجى تۈركۈمدە كەنتكە چۈشۈشىگە خىزمەتلەرنى كەسكىن، ئەستايىدىل ئىشلەيدىغان، ئاۋامنىڭ مەنپەئىتى ئۈچۈن ‹‹ئوتقىمۇ، سۇغىمۇ كىرىشتىن باش تارتماسلىق›› تەك روھى سەۋەبچى بولدى.
</S>
<S ID=29876>
   قاسىم ئىسلام يۇقارقى مەھەللە كەنتىگە بېرىپ، خىزمەت گۇرۇپپىسىنىڭ ئەزالىرىنى باشلاپ ئائىلىلەرنى زىيارەت قىلىش جەريانىدا كەنت ئەھۋالىنىڭ ئۆزى ئويلىغىنىدىنمۇ مۇرەككەپلىكىنى بىلدى. يۇقارقى مەھەللە كەنتىدە 617 ئائىلىلىك، 2133 نوپۇس بولۇپ، 1400 مودىن ئارتۇق تېرىلغۇ يەر نوپۇس بېشىغا ئاران يەتتە پۇڭدىن توغرا كېلەتتى. كەنت يېزا بازىرىغا يېقىن بولۇپ، كۆچمە ئاھالە كۆپ بولغاچقا، مۇقىمسىزلىق ئامىللىرىمۇ بار ئىدى. قاسىم ئىسلام خىزمەت گۇرۇپپىسىنىڭ ئەزالىرى بىلەن ئائىلىلەرگە كىرىپ قايتا – قايتا ئەھۋال ئىگىلەش جەريانىدا، كەنت ئاھالىلىرىنىڭ ئىشلەپچىقىرىش ۋە تۇرمۇشىغا تەسىر كۆرسىتىۋاتقان 17 نۇقتىلىق مەسىلىنى تېپىپ چىقىپ كەنت پارتىيە ياچېيكىسىغا ئىنكاس قىلدى. ئۇنىڭدىن سىرت كەنت ‹‹ئىككى كومىتېت›› بەنزىسىنىڭ ئۇيۇشقاقلىقى ئاجىز، ئاممىنىڭ كەنت ‹‹ئىككى كومىتېت›› بەنزىسىگە پىكرى كۆپ ئىدى. ئاشۇ توسالغۇلارنى سۈپۈرۈپ تاشلىمىغاندا قاسىم ئىسلامنىڭ كەنتكە چۈشكەندىن كېيىنكى پىلانلىرىنى ئەمەلگە ئاشۇرۇشى قىيىنغا چۈشەتتى.
</S>
<S ID=29877>
   قاسىم ئىسلام 2014 – يىلى 12 – ئايدا يۇقارقى مەھەللە كەنت پارتىيە ياچېيكىسىنىڭ شۇجىلىقىغا تەيىنلەندى. شۇنىڭ بىلەن ئۇنىڭ يەلكىسىدىكى مەسئۇلىيەت يەنىمۇ ئېغىرلىدى. ئۇ ئالدى بىلەن كەنت ‹‹ئىككى كومىتېت›› بەنزىسىدىكى كادىرلارنى، مەھەللە باشلىقلىرىنى تەرتىپكە سالدى، بەزىلىرىنىڭ ئىش ئورنىنى ئالماشتۇردى، تۈزۈمنى چىڭىتتى. بۇنىڭ بىلەن كەنت كادىرلىرىنىڭ خىزمەت ئاكتىپلىقى زور دەرىجىدە ئاشتى.
</S>
<S ID=29878>
   يېزا بازىرىدىكى بەزى تىجارەتچىلەردە ئەخلەتلىرىنى ھە دېسىلا يۇقارقى مەھەللە كەنتىنىڭ يول بويىغا تۆكىدىغان ئەھۋال ئېغىر ئىدى. يول بويىغا تاغدەك دۆۋىلەنگەن ئەخلەتلەر كەنتنىڭ مۇھىتىغا ئېغىر زىيان يەتكۈزگەنىدى. قاسىم ئىسلام كەنتنىڭ تازىلىقىنى ياخشىلاش ئۈچۈن، كادىرلارنى سەپەرۋەر قىلىپ كەنت يولى بويىغا توققۇز ئەخلەت ساندۇقى ئورناتتى ھەم يول بويىغا تۆكۈلگەن ئەخلەتلەرنى تازىلاپ، يول بويىدىكى ئاھالىلەرگە پاكىز مۇھىت يارىتىپ بەردى. كەنت ئاھالىلىرىنىڭ كېچىدە يول يۈرۈشىگە قولايلىق يارىتىش ئۈچۈن، مالىيە ئىدارىسىدىن مەبلەغ ھەل قىلىپ، 17 چىراغ ئورناتتى. كەنتنىڭ چوڭ يولىدا ماڭىدىغان موتورلۇق قاتناش ۋاسىتىلىرى كۆپ بولغاچقا، دائىم قاتناش ۋەقەلىرى كۆرۈلۈپ تۇراتتى. بۇ مەسىلىنى ھەل قىلىش ئۈچۈن، قاسىم ئىسلام مەبلەغ ھەل قىلىپ ھەم قاتناش ساقچىلىرى تارماقلىرى بىلەن ئالاقىلىشىپ، ئىككى ياقىسىغا ئاھالىلەر توپلىشىپ ئولتۇراقلاشقان چوڭ يولدىكى ئالتە ئورۇنغا 36 مېتىر ئۇزۇنلۇقتا سۈرئەت ئاستىلىتىش توسىقى ئورناتتى. كەنتتىن 17 كىلومېتىر يىراقلىقتىكى جايۋاشتام دېھقانچىلىق مەيدانىدا كەنت ئاھالىلىرىنىڭ 2100 مو تېرىلغۇ يېرى بار ئىدى. كەلكۈن مەزگىلىدە ئۇزاق يىل رېمونتسىز قالغان بۇ توپا يول ئۇلىنى ھە دېسىلا كەلكۈن ئېقىتىپ كېتىپ، دېھقانلار دېھقانچىلىق مەيدانىدىكى يېرىگە بېرىشقا ئامالسىز قالاتتى. يول تار بولغاچقا ئىككى تەرەپتىن كەلگەن يېزا ئىگىلىك ئاپتوموبىللىرى يانداپ ئۆتۈشەلمەي يول توسۇلۇپ قالاتتى. بۇلتۇر قاسىم ئىسلام كەنت كادىرلىرىنى ھەرىكەتكە كەلتۈرۈپ ئەتراپلىق پىلانلاش ئارقىلىق 4300 مېتىرلىق بۇ يولنى كېڭەيتىپ ئاسفالتلاشتۇرۇپ، دېھقانلارغا ئازادە يول يۈرۈش شارائىتى يارىتىپ بەردى. قاسىم ئىسلامنىڭ كەنت ئاممىسى ئۈچۈن قىلىپ بەرگەن بۇ ئەھمىيەتلىك ئىشلىرى ئامما ئارىسىدا زور غۇلغۇلا قوزغىدى. ئۇ كەنتكە يېڭى كەلگەندە گۇمانىي نەزەردە قارىغان كۆزلەر بارا – بارا ئۇنىڭغا مىننەتدارلىق ۋە مەمنۇنىيەت تۇيغۇسىدا باقىدىغان بولدى.
</S>
<S ID=29879>
   نامراتلىقتىن قۇتۇلدۇرۇشتىكى ھالقىلىق قەدەم
</S>
<S ID=29880>
   يۇقارقى مەھەللە كەنتىدە تېرىلغۇ يەر ئاز، نوپۇس كۆپ بولۇپ نامرات ئائىلىلەرمۇ خېلى سالماقنى ئىگىلەيتتى. نامراتلىقتىن قۇتۇلدۇرۇش خىزمىتىنى ئوڭۇشلۇق قانات يايدۇرۇش ئۈچۈن، قاسىم ئىسلام يىل بېشىدا كەنت كادىرلىرى، خىزمەت گۇرۇپپىسىنىڭ ئەزالىرىنى نامرات ئائىلىلەرگە بىرمۇبىر كىرىپ ئەھۋال ئىگىلەپ، نامرات ئائىلىلەرنىڭ نامراتلىشىپ كېتىشىنىڭ سەۋەبىنى تېپىپ چىقىشقا ئورۇنلاشتۇردى. ھەر بىر نامرات ئائىلىگە بىر تەدبىر قوللىنىپ، ئۇلارنى ھويلا – ئاران ئىگىلىكىنى يۈكسەلدۈرۈپ، پارنىك كۆكتاتچىلىقى، باغۋەنچىلىككە تايىنىپ كىرىمىنى ئاشۇرۇپ، نامراتلىق قالپىقىنى چۆرۈپ تاشلاشقا يېتەكلىدى.
</S>
<S ID=29881>
   بۇ كەنتتە ئەنئەنىۋى ئۇسۇلدا كۇچا سوپۇنى ئىشلەپچىقىرىدىغان بىرنەچچە ئائىلە بولۇپ، ئەنئەنىۋى ئۇسۇلدا ئىشلەپچىقىرىلغان بۇ سوپۇنلارنىڭ رەڭگى سېرىق، پۇرىقى كۈچلۈك بولغاچقا، بازار تاپالماي كەلگەنىدى. قاسىم ئىسلام كەنتنىڭ بۇ خاس مەھسۇلاتىنى بازارغا يۈزلەندۈرۈش ئۈچۈن، بىرنەچچە دېھقاننى باشقا جايلارغا سوپۇننىڭ رەڭگىنى ئاقارتىپ، پۇرىقىنى يوقىتىش تېخنىكىسىنى ئۆگىنىشكە ئەۋەتتى. ئۇلار قايتىپ كېلىپ كەنت كادىرلىرىنىڭ ياردىمىدە بۇ يىل يىل بېشىدا ‹‹ئەلمىراس›› يۇيۇش بۇيۇملىرى زاۋۇتى قۇرۇپ، سوپۇننى سۈپەتلىك ئوراپ – قاچىلاپ بازارغا سالدى. سۈپەت ئۆتكىلى چىڭ تۇتۇلغاچقا مەھسۇلاتلار بازار تېپىپ، تەمىنلەش ئېھتىياجنى قاندۇرالماي قالدى. زاۋۇتقا كەنتتىكى 33 كىشى ئىشقا ئورۇنلاشتۇرۇلدى. ھازىر بۇ زاۋۇت ئىشلەپچىقىرىش كۆلىمىنى كېڭەيتىپ بەدەن يۇيۇش سوپۇنى، قاچا يۇيۇش سۇيۇقلۇقى ئىشلەپچىقىرىش پىلانى تۈزدى.
</S>
<S ID=29882>
   كەنت يەنە كەشتىچىلىك ھۈنىرىگە پىشقان بىرنەچچە ئايالنى ناھىيەلىك ئاياللار بىرلەشمىسىنىڭ كۆۋرۈكلۈك رول ئوينىشى بىلەن جياڭسۇ ئۆلكىسىنىڭ سۇجۇ شەھىرىگە كەشتىچىلىك، تىككۈچىلىك ھۈنىرىنى ئۆگىنىشكە ئەۋەتتى. بۇ ئاياللار قايتىپ كەلگەندىن كېيىن كەنت مەسئۇللىرى ناھىيەلىك ئاياللار بىرلەشمىسىنىڭ ياردەم مەبلىغىنى قولغا كەلتۈرۈپ، تەربىيەلىنىپ كەلگەن ئاياللارغا ‹‹توختەمنىسا›› تىككۈچىلىك ھەمكارلىق كوپىراتىپى ۋە ‹‹رابىگۈل›› كەشتىچىلىك زاۋۇتى قۇرۇپ بېرىپ، تىككۈچىلىك، كەشتىچىلىك ھۈنىرى بار 34 ئايالنى ئىشقا ئورۇنلاشتۇردى. تىككۈچىلىك ھەمكارلىق كوپىراتىپىدىكىلەر خىزمەت كىيىمى ۋە سەھنە كىيىملىرىنى زاكازلىق تىكسە، كەشتىچىلىك زاۋۇتىدىكىلەر كەشتە بۇيۇملىرىنى ئىشلەپچىقىرىپ بازارغا سالدى.
</S>
<S ID=29883>
   كەنت كادىرلىرى يەنە ئىش ئورنىدىن قالغان ئابلەت روزى ئائىلىسىنى تۈرلۈك ئېتىبار سىياسەتلەر بىلەن تەمىنلەپ، ئۇنىڭ ‹‹ئەل رىشتە›› تۇرمۇش بۇيۇملىرى زاۋۇتى قۇرۇشىغا ياردەملەشتى. بۇ زاۋۇتقا تۆت كىشى ئىشقا ئورۇنلىشىپ، دەسلەپكى قەدەمدە بازارنى پول سۈرتكۈچ بىلەن تەمىنلەشكە باشلىدى. ئابلەت روزى يەنە چوكا، قۇلاق كولىغۇچ، چىش كولىغۇچ قاتارلىقلارنى ئىشلەپچىقىرىشنى پىلانلىدى. كەنت يەنە ئۈچ ئائىلىنى بىرلىك قىلىپ ئاياغ تىكىش نۇقتىسى قۇردى، كەنتتە يەنە كۇلالچىلىق زاۋۇتى قۇرۇپ، يەنىمۇ كۆپ ئىشسىز ياشنى ئىشقا ئورۇنلاشتۇرۇش پىلانى تۈزدى.
</S>
<S ID=29884>
   ‹‹ئەل رىشتە›› تۇرمۇش بۇيۇملىرى زاۋۇتىنىڭ مەسئۇلى ئابلەت روزى مۇنداق دېدى: قاسىم ئىسلام زاۋۇت قۇرۇشىمىز ئۈچۈن ئالاقىدار ئورۇنلار بىلەن ئالاقىلىشىپ، پول سۈرتكۈچ ياسايدىغان ماشىنا، پول سۈرتكۈچنىڭ دەستىسىنى ياسايدىغان قىرىش ماشىنىسى ھەل قىلىپ بەردى ھەم يۇقىرىنىڭ 10 مىڭ يۈەن ياردەم مەبلىغىنى قولغا كەلتۈرۈپ، زاۋۇت كۆلىمىنى كېڭەيتىشىمىزگە يول ئېچىپ بەردى. ھازىر كۈنىگە 300گىچە پول سۈرتكۈچ ئىشلەپچىقىرىپ، ئاقسۇ ۋىلايىتىنىڭ ناھىيەلىرىنى تەمىنلەۋاتىمىز.
</S>
<S ID=29885>
   قاسىم ئىسلامنىڭ يېتەكچىلىكىدە بۇلتۇر قىش كەنتتە ‹‹خەنزۇ تىلى ئۆگىنىش كەچلىك كۇرسى›› ئېچىلىپ، 34 تىجارەتچى تەربىيەلەندى، قىشلىق ۋە يازلىق تەتىلدە يېزىلىق مەركىزىي باشلانغۇچ مەكتەپتە ئوقۇۋاتقان 52 ئوقۇغۇچى ئۈچۈن كەنتتىكى ئىستۇدېنتلارنى تەشكىللەپ دەرس تەكرارلاش سىنىپى ئېچىپ، ئوقۇغۇچىلارنىڭ دەرس تەكرارلىشىغا يېتەكچىلىك قىلدى. ئىچكىرىدىكى شىنجاڭ تولۇق ئوتتۇرا سىنىپى، ئالىي مەكتەپلەرگە ئۆتكەن سەككىز ئوقۇغۇچىغا 500 يۈەندىن 1000 يۈەنگىچە مۇكاپات پۇلى بەردى. كەنتتە 320 مېتىر ئۇزۇنلۇقتا كەچلىك بازار لاپىسى ياساپ، يۈرۈشلۈك ئەسلىھەلەرنى تولۇقلاپ، كەنتتىن سىرتقا چىقىپ تىجارەت قىلىۋاتقان 133 كىشىنى كەنتكە قايتۇرۇپ كېلىپ، كەچلىك بازاردا ئىشقا ئورۇنلاشتۇرۇشقا تەييارلىق كۆردى.
</S>
<S ID=29886>
   قاسىم ئىسلام كەنتكە كەلگەن ئۈچ يىلدا كەنت قىياپىتىدىلا ئەمەس، دېھقانلارنىڭ روھىي قىياپىتىدىمۇ زور ئۆزگىرىش بولدى. يوللارلا ئەمەس، دېھقانلارنىڭ كۆڭلىمۇ يورۇدى. نامرات دېھقانلارغا چىقىش يولى تېپىپ بېرىش ئۈچۈن، دېھقانلارنى ھەمكارلىق كوپىراتىپى ۋە زاۋۇت قۇرۇشقا سەپەرۋەر قىلىپ، ئالاقىدار ئورۇنلار بىلەن ئالاقىلىشىپ مەبلەغ ھەل قىلىپ، ھەمكارلىق كوپىراتىپى ۋە زاۋۇتلارنىڭ قۇرۇلۇشىغا ياردەم قىلدى. ‹‹نامراتلارنى يۆلەش – ئېچىش فوندى›› تەسىس قىلىپ، يىغىلغان 118 مىڭ يۈەن بىلەن نامرات دېھقانلارنىڭ ئىگىلىك تىكلىشىنى ئۆسۈمسىز قەرز پۇل بىلەن تەمىنلىدى. قاسىم شۇجىنىڭ ساناقسىز ئەجىر – مېھنىتىگە شاھىت بولغان دېھقانلار يۇقىرى دەرىجىلىك ئورۇنلارغا ئىلتىماس قىلىپ، قاسىم شۇجىنى 3 – يىلىمۇ كەنتتە تۇتۇپ قالدى. بىز قاسىم شۇجىنىڭ كەنتىمىزدە داۋاملىق ئىشلەپ بېرىشىنى ئۈمىد قىلىمىز، – دېدى يۇقارقى كەنت ئاھالە كومىتېتىنىڭ مۇئاۋىن مۇدىرى توختى غوپۇر زىيارىتىمىز ئاخىرىدا.
</S>
</TEXT>
/BODY
/DOC