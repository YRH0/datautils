<DOC>
<DOCID>TIANSHAN.566807</DOCID>
<HEADER>
<CLASS>ئوبزور</CLASS>
<DATE>2016-11-14 10:47:51</DATE>
</HEADER>
<BODY>
<HEADLINE>
<S ID=58863>
قوشماقلىشىپ تۇغقان بولۇپ قەلبداش بولايلى، تۇغقانلارنى دائىم يوقلاپ ھەقىقىي ھېسسىيات ئورنىتايلى
</S>
</HEADLINE>
<TEXT>
<S ID=58864>
ئاپتونوم رايونىمىز قانات يايدۇرغان ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتىگە نەزەر
</S>
<S ID=58865>
 ج ك پ ئاپتونوم رايونلۇق 9 – قۇرۇلتىيىدا مۇنداق دەپ كۆرسىتىلدى: بۇنىڭدىن كېيىنكى بەش يىلدا شىنجاڭ خىزمىتىگە قويۇلىدىغان ئاساسلىق تەلەپلەرنىڭ بىرى ‹‹بىر جان تومۇر››نى بارلىق خىزمەتلەرگە سىڭدۈرۈش، يەنى مىللەتلەر ئىتتىپاقلىقىنى ھەر مىللەت خەلقنىڭ جان تومۇرى قىلىپ، مىللەتلەر ئىتتىپاقلىقىنى خۇددى كۆز قارىچۇقىمىزنى ئاسرىغاندەك ئاسراپ، مىللەتلەر ئىتتىپاقلىقىنى ھاياتىمىزنى قەدىرلىگەندەك قەدىرلەپ، ھەر قايسى مىللەتلەرنىڭ ئۆزئارا ئىناق ئۆتۈپ، بىر ياقىدىن باش چىقىرىپ، ئىناق تەرەققىي قىلىشىنى ئىلگىرى سۈرۈشتىن ئىبارەت.
</S>
<S ID=58866>
 10 – ئاينىڭ 16 – كۈنى ئاپتونوم رايون ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتى سەپەرۋەرلىك يىغىنى ئېچىپ، يولداش شى جىنپىڭ يادرولۇقىدىكى پارتىيە مەركىزىي كومىتېتىنىڭ شىنجاڭنى ئىدارە قىلىش تەدبىرىنى چوڭقۇر ئىزچىللاشتۇرۇپ، ئەمەلىيلەشتۈرۈپ، ئىجتىمائىي مۇقىملىق ۋە ئەبەدىي ئەمىنلىك باش نىشانىنى زىچ چۆرىدەپ، ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتىنى ئىلگىرى سۈرۈشنى ئورۇنلاشتۇرۇپ، ‹‹گۈزەل شىنجاڭ قۇرۇپ، ۋەتەن ئارزۇسىنى ئورتاق ئىشقا ئاشۇرىدىغان›› قۇدرەتلىك كۈچ توپلىدى.
</S>
<S ID=58867>
 ھازىر ئاپتونوم رايونىمىزدىكى رەھبىرىي كادىرلار شەخسەن ئۆزى بېرىپ تۇغقانلىرىنى يوقلاپ، ئۇلار بىلەن سەمىمىي مۇڭدىشىپ، دۇچ كەلگەن قىيىنچىلىقلىرىنى ھەل قىلىپ، ئەڭ بىۋاسىتە، ئەڭ سەمىمىي، ئەڭ ئۈنۈملۈك شەكىللەر بىلەن قوشماقلىشىپ تۇغقان بولۇپ، تۇغقانلىرىغا پارتىيە، ھۆكۈمەتنىڭ غەمخورلۇقى ۋە ئىللىقلىقىنى يەتكۈزۈپ، كادىرلار بىلەن ئاممىنىڭ مۇناسىۋىتىنى قويۇقلاشتۇرۇپ، مىللەتلەر ئىتتىپاقلىقىنى ئىلگىرى سۈردى.
</S>
<S ID=58868>
 تەرەپلەر پائال ھەرىكەتكە كېلىپ، پارتىيە ئەزالىرى، كادىرلار پۈتۈن زېھنى بىلەن ئاتلاندى
</S>
<S ID=58869>
 11 – ئاينىڭ 7 – كۈنى چەرچەن ناھىيەسىنىڭ ئاچچان بازىرى ئىسەنگەن كەنتى پارتىيە ياچېيكىسىنىڭ شۇجىسى تۇرسۇن سوپى بايىنغولىن موڭغۇل ئاپتونوم ئوبلاستلىق قاتناش – تىرانسپورت ئىدارىسى پارتگۇرۇپپىسىنىڭ شۇجىسى، مۇئاۋىن ئىدارە باشلىقى مەھمۇد توختىنىڭ قولىنى چىڭ سىقىپ تۇرۇپ ھاياجانلانغان ھالدا: بۈگۈن بەك ھاياجانلاندىم.
</S>
<S ID=58870>
چۈنكى مېنىڭ كورلىدا تۇغقىنىم بار بولدى.
</S>
<S ID=58871>
بۇ مېنىڭ يەنە بىر قېرىندىشىم كۆپەيگەنگە باراۋەر، دېدى.
</S>
<S ID=58872>
 شۇ كۈنى ئەتىگەندە دۆلەت بايرىقى چىقىرىلىپ، دۆلەت شېئىرى ئوقۇلۇپ بولغاندىن كېيىن، بايىنغولىن موڭغۇل ئاپتونوم ئوبلاستلىق قاتناش – تىرانسپورت ئىدارىسى ۋە بايىنغولىن موڭغۇل ئاپتونوم ئوبلاستلىق يول مەمۇرىيىتى باشقۇرۇش ئىدارىسى(يەرلىك دېڭىز ئىشلىرى ئىدارىسى) دىكى 20 كادىر ئىسەنگەن كەنتىدىكى ئاھالىلەر بىلەن كوللېكتىپ قوشماقلاشقان تۇغقانلارنىڭ يۈز كۆرۈشۈش يىغىنى كەنت مەدەنىيەت پائالىيىتى مەركىزىدە ئۆتكۈزۈلدى.
</S>
<S ID=58873>
 ئىسەنگەن كەنتى ناھىيە بازىرىغا 130 كىلومېتىر، كەنتنىڭ دېڭىز يۈزىدىن ئوتتۇرىچە ئېگىزلىكى 3200 مېتىر كېلىدۇ.
</S>
<S ID=58874>
بۇ كەنتتىكى چارۋىچىلارنىڭ 2015 – يىلىدىكى ئوتتۇرىچە ساپ كىرىمى 2668.6 يۈەن بولۇپ، ئاپتونوم رايون دەرىجىلىك نامرات كەنت ھېسابلىنىدۇ.
</S>
<S ID=58875>
 قوشماقلاشقان تۇغقانلارنىڭ يۈز كۆرۈشۈش يىغىنىدا كەنت ئاھالىلىرىنىڭ چىرايىدىن خۇشاللىق يېغىپ تۇراتتى، كۆپچىلىك يەر ياڭىقى ييگەچ، گازىر چاققاچ ئۆزئارا مۇڭدىشىپ، قوشماقلاشقان ‹‹تۇغقانلىرى›› بىلەن ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› ئالاقە كارتىسىغا بىللە ئىمزا قويۇپ، بىر – بىرىگە تېلېفون نومۇرىنى قالدۇردى، بەزىلىرى ھەتتا بىر – بىرىنىڭ ئۈندىدارىنى قېتىۋالدى.
</S>
<S ID=58876>
 مەھمۇد توختى مۇنداق دېدى: تۇغقانلار يوقلىشىپ تۇرساق مۇناسىۋىتىمىز تېخىمۇ يېقىنلىشىپ، تۇغقاندارچىلىقىمىز تېخىمۇ قويۇقلىشىدۇ.
</S>
<S ID=58877>
بۇنىڭدىن كېيىن بىز تۇغقانلىرىمىزنى بىر ئائىلە كىشىلىرىدەك دائىم يوقلاپ، كۆپ ياردەم بېرىپ، كۆپچىلىككە ياخشى ئىشلار ۋە ئەمەلىي ئىشلارنى كۆپ قىلىپ بېرىپ، دېھقان – چارۋىچىلارغا پارتىيە ۋە ھۆكۈمەتنىڭ غەمخورلۇقىنى تېخىمۇ چوڭقۇر ھېس قىلدۇرۇپ، ئۇلارنىڭ پارتىيەگە مىننەتدارلىق بىلدۈرۈش، پارتىيەنىڭ گېپىنى ئاڭلاش، پارتىيەگە ئەگىشىپ مېڭىش ئېتىقادىنى تېخىمۇ مۇستەھكەملىشىمىز كېرەك.
</S>
<S ID=58878>
 ئاپتونوم رايوننىڭ ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتى سەپەرۋەرلىك يىغىنى ئېچىلغاندىن كېيىن، ئاپتونوم رايونىمىزدىكى ھەرقايسى نازارەت، ئىدارىلەر، ھەرقايسى ۋىلايەت، ئوبلاست، شەھەرلەر تېزدىن ھەرىكەتكە كېلىپ، قوشماقلىشىپ تۇغقان بولۇشنى ۋاسىتە قىلىپ، ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتىنى ئىلگىرى سۈرۈشنى چوڭقۇر قانات يايدۇردى.
</S>
<S ID=58879>
بۇ پائالىيەتنى تېخىمۇ كۈچلۈك قانات يايدۇرۇش ئۈچۈن، ھەر قايسى نازارەت، ئىدارىلەر، ھەر قايسى ۋىلايەت، ئوبلاست، شەھەرلەر ۋە ھەر قايسى ئورۇنلار ئايرىم – ئايرىم ھالدا ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتىنى كونكرېت يولغا قويۇش چارىسى تۈزۈپ چىقتى.
</S>
<S ID=58880>
‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› يۈرۈشلۈك پائالىيەتلىرى كەينى – كەينىدىن قانات يايدۇرۇلۇپ، پۈتۈن شىنجاڭدىكى ھەر مىللەت ئاممىسىنىڭ ئالاقە يوللىرى يەنىمۇ كېڭەيتىلىپ، ئالاقە سۇپىلىرى قۇرۇلۇپ، ھەر مىللەت ئاممىسىنىڭ قول تۇتۇشۇپ ئورتاق ئىلگىرىلەيدىغان قۇدرەتلىك ئاكتىپ كۈچى قوزغىتىلدى.
</S>
<S ID=58881>
 چىن مۇھەببىتى ئارقىلىق ھەقىقىي ھېسسىياتنى قولغا كەلتۈرۈپ، ئالاقىلىشىش، ئالماشتۇرۇش، ئارىلىشىش ئىلگىرى سۈرۈلدى
</S>
<S ID=58882>
 11 – ئاينىڭ 1 – كۈنى ئاپتونوم رايونلۇق ئادەم كۈچى بايلىقى ۋە ئىجتىمائىي كاپالەت نازارىتى ئىنتىزام تەكشۈرۈش گۇرۇپپىسىنىڭ باشلىقى دۇ رومېي بىر ئالاھىدە تۇغقىنى، يەنى كۇچا ناھىيەسىنىڭ ئالاقاغا بازىرى يېڭىسار 1 – كەنتىدىن كەلگەن ياسىن قادىر بوۋاينى كۈتۈۋالدى.
</S>
<S ID=58883>
شۇ كۈنى ئەتىگەندە دۇ رومېي ئېرى بىلەن بىرلىكتە پويىز ئىستانىسىسىغا بېرىپ، يىراقتىن كەلگەن ياسىن ئاكىنى كۈتۈۋالدى.
</S>
<S ID=58884>
 ئۇلار بوۋاينى دوختۇرخانىغا ئېلىپ بېرىپ كۆزىنى تەكشۈرتتى،BRTغا چىقاردى، قىزىلتاغ باغچىسىنى ئايلاندۇردى، ئائىلىسىدىكىلەر بىلەن خاتىرە سۈرەتكە چۈشۈردى...
</S>
<S ID=58885>
11 – ئاينىڭ 1 – كۈنى دۇ رومېي ياسىن قادىر بوۋاينى بىر كۈن ئايلاندۇرۇپ ئويناتتى.
</S>
<S ID=58886>
   81 ياشلىق ياسىن قادىر بىلەن دۇ رومېينىڭ ئاكا – سىڭىللىق مۇناسىۋىتىنى 2014 – يىلىدىن باشلاپ سۆزلەشكە توغرا كېلىدۇ.
</S>
<S ID=58887>
ئەينى يىلى نامرات ئاھالە ياسىن قادىر دۇ رومېينىڭ ياردەم بېرىش، يۆلەش ئوبيېكتى بولغان.
</S>
<S ID=58888>
ياسىن قادىرنىڭ كۆزىگە ئاق چۈشكەن بولۇپ، ئىككىلا كۆزى ئاساسەن كۆرەلمەيتتى.
</S>
<S ID=58889>
بۇ بوۋاينىڭ پەرزەنتى يوق، تەنھا ياشايدىغان بولۇپ، تۇرمۇشى ئىنتايىن جاپالىق ئىدى.
</S>
<S ID=58890>
 دۇ رومېي بوۋاينىڭ ئەھۋالىدىن ناھايىتى ئەنسىرەپ، تەشەببۇسكارلىق بىلەن دوختۇرخانا ئۇقۇشۇپ، بوۋاينى ئىلگىرى – كېيىن بولۇپ ئىككى قېتىم ئۈرۈمچىگە ئاپىرىپ كۆزىنى داۋالاتتى.
</S>
<S ID=58891>
ۋاقتىدا داۋالانغاچقا، بوۋاينىڭ كۆرۈش قۇۋۋىتى ئاساسىي جەھەتتىن ئەسلىگە كەلدى.
</S>
<S ID=58892>
 بۇ يىل 10 – ئاينىڭ ئاخىرى ئاپتونوم رايونلۇق ئادەم كۈچى بايلىقى ۋە ئىجتىمائىي كاپالەت نازارىتى ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› قوشماقلىشىپ تۇغقان بولۇش پائالىيىتىنى باشلىدى، دۇ رومېي ياسىن قادىر بىلەن قوشماقلىشىپ تۇغقان بولدى.
</S>
<S ID=58893>
ياردەملىشىپ يۆلەشتىن تارتىپ قوشماقلىشىپ تۇغقان بولۇشقىچە ئىككىيلەن بىر – بىرىنى ‹‹ئاكا››، ‹‹سىڭىلىم›› دەپ چاقىرىشىپ، بىر ئائىلە كىشىلىرىدىنمۇ يېقىن بولۇپ كەتتى.
</S>
<S ID=58894>
دۇ رومېي باشتىن – ئاخىر ياسىن قادىرنىڭ ھال – ئەھۋالىغا يېتىپ، سالامەتلىكىگە كۆڭۈل بۆلۈپ كەلدى.
</S>
<S ID=58895>
قىش كىرىپ ھاۋانىڭ سوۋۇشى بىلەن، ئۇ ياسىن قادىرغا قىشنى ئۆتكۈزۈش ئۈچۈن بىر ماشىنا كۆمۈر، 32 دىيۇيىملىق سۇيۇق كىرىستاللىق تېلېۋىزور ئاپىرىپ بەردى ۋە تىزگىنەكنى قانداق ئىشلىتىشنى ئۆگىتىپ قويدى.
</S>
<S ID=58896>
 ئاپتونوم رايوننىڭ ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتىنىڭ سەپەرۋەرلىك يىغىنى ئېچىلغاندىن كېيىن، ھەر قايسى نازارەت، ئىدارە، ۋىلايەت، ئوبلاستلار پائالىيەت مەزمۇنى ئۈستىدە ئۈزلۈكسىز ئىزدىنىپ، كۈندىلىك تۇرمۇشتىن، كونكرېت ئىشلاردىن باشلاپ، ئامما بىلەن بولغان قان بىلەن گۆشتەك مۇناسىۋىتىنى قويۇقلاشتۇرۇپ، بىر – بىرىنىڭ تىلىنى، بىر – بىرىنىڭ تەجرىبىسىنى، بىر – بىرىنىڭ روھىنى ئۆگىنىپ، مېھرىبانلىق، ئىللىقلىق يەتكۈزۈپ، مىللەتلەرنىڭ ئالاقىلىشىش، ئالماشتۇرۇش، ئارىلىشىشىنى ئىلگىرى سۈردى.
</S>
<S ID=58897>
قەلبلەر تۇتىشىپ، بىر ئائىلە كىشىلىرىدەك بولۇپ، مىللەتلەر ئىتتىپاقلىقى گۈللىرى ئېچىلدى
</S>
<S ID=58898>
 ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتىنى قانات يايدۇرۇش ئارقىلىق پارتىيە ئەزالىرى، كادىرلارنىڭ پارتىيەۋىلىكى تاۋلىنىپ، پەزىلىتى چېنىقتۇرۇلۇپ، ئىقتىدارى ئاشۇرۇلۇپ، ئىستىلى ئۆزگەرتىلىپ، ئوبرازى تىكلەندى.
</S>
<S ID=58899>
ھەر قايسى نازارەت، ئىدارىلەر، ۋىلايەت، ئوبلاستلار ۋە ئورۇنلار ئۆز ئەۋزەللىكلىرىنى جارى قىلدۇرۇپ، قوشماقلاشقان تۇغقىنى ھەل قىلىنىشنى ئۈمىد قىلغان، ئارزۇلىغان، كۆز ئالدىدىكى قىلغىلى بولىدىغان رېئال مەسىلىلەرنى ھەل قىلىشقا ياردەملىشىپ، مەكتەپكە كىرىش تەس بولۇش، كېسەل كۆرسىتىش تەس بولۇش، ئىشقا ئورۇنلىشىش تەس بولۇش قاتارلىق كېچىكتۈرگىلى بولمايدىغان ئىشلارنى ھەل قىلىشىغا ياردەملىشىپ، ئىللىقلىق ۋە مېھىر – مۇھەببەت يەتكۈزدى.
</S>
<S ID=58900>
 ئۈرۈمچى ئىقتىساد، تېخنىكا تەرەققىيات رايونى (تۇدۇڭخابا رايونى) گاڭچېڭ تەۋەلىك رايونى باشقۇرۇش كومىتېتىدا 70 مەھەللە كادىرى تەۋەلىكىدىن تۇغقان تېپىپ، ئۆمۈرلۈك تۇغقانلاردىن بولدى.
</S>
<S ID=58901>
ئۇلار ئۇيغۇرلارنىڭ دوپپىسى، ئەتلەس شارپا، سومكا قاتارلىقلارنى ئۆزئارا سوۋغا قىلىشتى...
</S>
<S ID=58902>
سوۋغا ئاددىي بولسىمۇ، قوبۇل قىلغىنى چوڭقۇر مۇھەببەت بولدى، شۇنىڭدىن تارتىپ ئۇلار بىر ئائىلە كىشىلىرىدىن بولۇپ قالدى.
</S>
<S ID=58903>
 بورتالا شەھىرىنىڭ شويىڭپەن بازىرى تاۋىنسالا كەنتىدە، بورتالا شەھىرى شويىڭپەن بازىرىنىڭ كادىرى تيەن شياۋيەن كەنت ئاھالىسى روشەنگۈل ئىمىننۇر بىلەن ‹‹تۇغقان›› بولۇشتى.
</S>
<S ID=58904>
تيەن شياۋيەن مۇنداق دېدى: مېنىڭ ھازىر ئۇيغۇر <سىڭلىم> بار بولدى، ئۇمۇ ماڭا <مەدىنە> دەپ چىرايلىق ئىسىم قويۇپ قويدى.
</S>
<S ID=58905>
ئەمدى بىز بىر ئائىلە كىشىلىرى بولدۇق، بىز قوشماقلىشىپ تۇغقان بولۇپ، مەڭگۈلۈك رىشتە ئورناتتۇق.
</S>
<S ID=58906>
 ئالاتاۋ پورتىنىڭ ئالاتاۋ مەھەللىسىدە ئالاتاۋ تاموژنىسىنىڭ ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمەت گۇرۇپپىسىدىكىلەر تېزدىن ئاساسىي قاتلام ئاممىسىنى زىيارەت قىلىپ، ئۇلار ئارىسىدىكى نامرات ئاھالىلەر بىلەن قوشماقلىشىپ تۇغقان بولدى.
</S>
<S ID=58907>
بۇ يەرگە ئوخشاش بولمىغان مىللەت، ئوخشاش بولمىغان كەسىپتىكىلەر توپلانغان، ئۇلار ئىقتىسادىي جەھەتتە ئۆزئارا تايىنىپ، ھېسسىيات جەھەتتە يېقىنلىشىپ، بىر – بىرىدىن ئايرىلالمايدىغان بىر پۈتۈن گەۋدىگە ئايلانغان.
</S>
<S ID=58908>
 قوشماقلىشىپ تۇغقان بولۇش دولقۇنى شىنجاڭ ئىچىدىن شىنجاڭ سىرتىغىچە كېڭەيدى.
</S>
<S ID=58909>
 شىنجاڭ يېزا ئىگىلىك كەسپىي تېخنىكا ئىنستىتۇتىنىڭ باشلامچىلىق بىلەن تەشكىللىشى بىلەن شىنجاڭ سىرتىدىكى سەككىز ئالىي كەسپىي مەكتەپ بىلەن لوپ ناھىيەلىك كەسپىي تېخنىكا مەكتىپىنىڭ جەنۇبىي شىنجاڭدىكى كەسپىي مەكتەپلەرگە ۋاكالىتەن قاتناشقان ‹‹ جەنۇبىي شىنجاڭنىڭ كەسپىي مائارىپ تەرەققىياتىنى ماس ئىلگىرى سۈرۈش رامكا كېلىشىمى››نى ئىمزالاش مۇراسىمى 11 – ئاينىڭ 11 – كۈنى ئۆتكۈزۈلدى.
</S>
<S ID=58910>
بۇنىڭدىن كېيىن، شاڭخەي قۇرۇلۇش تېخنىكا ئۇنىۋېرسىتېتى، چاڭشا خەلق ئىشلىرى كەسپىي تېخنىكا ئىنستىتۇتى، شەندۇڭ سودا كەسپىي تېخنىكا ئىنستىتۇتى، چۇڭچىڭ سانائەت كەسپىي تېخنىكا ئىنستىتۇتى، خۇنەن تۆمۈر يول كەسپىي تېخنىكا ئىنستىتۇتى، چاڭجۇ ئۇچۇر كەسپىي تېخنىكا ئىنستىتۇتى، تاڭشەن سانائەت كەسپىي تېخنىكا ئىنستىتۇتى، شەندۇڭ چارۋىچىلىق – مال دوختۇرلۇق كەسپىي تېخنىكا ئىنستىتۇتىدىن ئىبارەت شىنجاڭ سىرتىدىكى سەككىز ئالىي كەسپىي ئىنستىتۇت جەنۇبىي شىنجاڭدىكى كەسپىي مەكتەپلەرگە كەسپىي قۇرۇلۇش، ئوقۇتقۇچى تەربىيەلەش قاتارلىق تەرەپلەردە ياردەم بېرىش، يۆلەشنى قانات يايدۇردى.
</S>
<S ID=58911>
نەق مەيداندا شىنجاڭ سىرتىدىكى سەككىز ئالىي كەسپىي ئىنستىتۇتنىڭ پارتكوم شۇجىلىرى لوپ ناھىيەلىك كەسپىي تېخنىكا مەكتىپىنىڭ 2016 – يىللىق يېڭى ئوقۇغۇچىلىرى بىلەن بىردىن قوشماقلىشىپ تۇغقان بولۇپ، بالىلارنىڭ ئىچكىرى ئۆلكىدىكى ‹‹دادىسى، ئاپىسى›› بولدى...
</S>
<S ID=58912>
 پۈتكۈل ئاپتونوم رايون تەۋەسىدىكىلەر تولۇپ تاشقان قىزغىنلىق، ياخشى ھالەت، پۇختا ئىستىل بىلەن ‹‹مىللەتلەر ئىتتىپاقلىشىپ بىر ئائىلە كىشىلىرىدەك بولۇش›› پائالىيىتىگە ئاتلىنىپ، بىر نىيەت، بىر مەقسەتتە، بىردەك ئىتتىپاقلىشىپ، ئورتاق كۈرەش قىلىپ، مىللەتلەر ئىتتىپاقلىقى گۈللىرىنى تەڭرىتاغنىڭ جەنۇبى ۋە شىمالىدا پورەكلەپ ئېچىلدۇرۇپ، ئاپتونوم رايوننىڭ مىللەتلەر ئىتتىپاقلىقىنى ئىلگىرى سۈرۈش ۋەزىيىتىنى تارىختىكى ئەڭ ياخشى مەزگىلگە يەتكۈزۈش ئۈچۈن تۆھپە قوشىدۇ.
</S>
<S ID=58913>
(مۇخبىرلىرىمىز لى چۈنشيا، جاۋ شىيا، جاڭ يەنلى، ئىختىيارىي مۇخبىرلىرىمىز قاھار ئالىم، گو چېڭ، چېن شۆرۇ، شيۇڭ يانەن، يۈسۈپ غېنى، فۇ يەنپىڭ، با جىنمېڭ)
</S>
</TEXT>
/BODY
/DOC