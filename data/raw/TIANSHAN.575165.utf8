<DOC>
<DOCID>TIANSHAN.575165</DOCID>
<HEADER>
<CLASS>شىنجاڭ</CLASS>
<DATE>2016-12-28 10:50:19</DATE>
</HEADER>
<BODY>
<HEADLINE>
<S ID=68390>
ئۈچ ئەۋلاد داۋاملاشقان قېرىنداشلىق مېھرى
</S>
</HEADLINE>
<TEXT>
<S ID=68391>
  جۇ لى، يۆ زىخې
</S>
<S ID=68392>
 يېقىندا ھاۋا ئۆزگەرگەنلىكتىن، 50 ياشتىن ئاشقان ئەكرەم مەمەت زۇكام بولۇپ، قىزىتمىسى ئۆرلەپ كەتكەنىدى.
</S>
<S ID=68393>
شاڭ چىڭلۇ سەھەردىلا ئەكرەمجانغا تېلېفون قىلىپ، ئۇنىڭ قىزىتمىسىنىڭ يانغانلىقىنى ئاڭلاپ كۆڭلى خاتىرجەم بولدى.
</S>
<S ID=68394>
 بۇ ئۇيغۇر، خەنزۇ قېرىنداشنىڭ دوستلۇقىنى 50 نەچچە يىل ئاۋۋالدىن باشلاپ سۆزلەشكە توغرا كېلىدۇ.
</S>
<S ID=68395>
 شاڭ چىڭلۇنىڭ دادىسى 1959 – يىلى شىنجاڭ نېفىت باشقۇرۇش ئىدارىسىگە كەسىپ ئالماشتۇرۇپ كېلىپ، قاراماي ئورقۇ رايونلۇق نېفىت گېئولوگىيەلىك تەكشۈرۈش باشقارمىسىدا شوپۇرلۇق قىلدى.
</S>
<S ID=68396>
ئەكرەمجاننىڭ دادىسىمۇ بۇ ئىدارىگە كېلىپ شوپۇرلۇق قىلدى، ئۇنىڭ ئۈستىگە ئىككى ئائىلە قوشنا بولغاچقا، بۇ ئىككىيلەن ناھايىتى تېزلا ياخشى دوست، ياخشى قېرىنداشلارغا ئايلاندى، ئۇلارنىڭ بالىلىرىمۇ بىللە ئويناپ چوڭ بولدى.
</S>
<S ID=68397>
 ئىككى ئائىلىنىڭ مۇناسىۋىتى ناھايىتى ياخشى بولۇپ، ھەر يىللىق چاغان، قۇربان ھېيتتا ئىككى ئائىلە ئۆزئارا ھېيتلىشىپ، بايرامنى بىرلىكتە ئۆتكۈزدى، بالىلارمۇ كۈندە بىللە ئوينىدى.
</S>
<S ID=68398>
 بىر قېتىم، ئەكرەمجاننىڭ ئاپىسى ئاغرىپ قالدى، دادىسى سىرتتا خىزمەت قىلىۋاتقاچقا ئۆيگە قايتىپ كېلەلمەيتتى، ئۆيدىكى ئۈچ بالىغا تاماق ئېتىش كېرەك.
</S>
<S ID=68399>
شاڭ چىڭلۇنىڭ ئاپىسى ئەھۋالدىن خەۋەر تاپقاندىن كېيىن، ئەكرەمجاننىڭ ئۆيىگە كىرىپ تاماق ئېتىپ، ئۆيلەرنى تازىلاپ، بالىلارنىڭ ھالىدىن خەۋەر ئالدى.
</S>
<S ID=68400>
شاڭ چىڭلۇنىڭ دادىسىمۇ دائىم سىرتتا خىزمەت قىلىدىغان بولغاچقا، ئەكرەمجاننىڭ دادىسىمۇ دائىم ئۇلارنىڭ ئۆيىگە كىرىپ ئىشلارغا ياردەملەشتى.
</S>
<S ID=68401>
 ئەكرەمجان 1970 – يىلى ئاتا – ئانىسى بىلەن بىللە جەنۇبىي شىنجاڭغا كەلدى، شاڭ چىڭلۇنىڭ ئاتا – ئانىسىمۇ كۇچاغا كەلدى.
</S>
<S ID=68402>
1975 – يىلى ئەكرەمجان يەنە ئاتا – ئانىسىغا ئەگىشىپ كۇچاغا كەلدى، ئۇزاقتىن بۇيان كۆرۈشمىگەن ئىككى بالا بىر كۆرۈشۈپلا خۇشاللىقىدا قۇچاقلىشىپ كېتىشتى.
</S>
<S ID=68403>
ئىككىسى بىللە مەكتەپكە بېرىپ، بىللە قايتىپ، ھەتتا ئوينىسىمۇ بىر – بىرىدىن ئايرىلمايتتى.
</S>
<S ID=68404>
بۇ ئىككى بالا 1979 – يىلى پوسكام نېفىت تېخنىكا مەكتىپىگە ئىمتىھان بېرىپ ئوقۇشقا كىردى، ئوقۇش پۈتكۈزگەندىن كېيىن، ئىككىسى تەڭلا قاراماي نېفىت ئېلىش 3 – زاۋۇتىغا تەقسىم قىلىندى.
</S>
<S ID=68405>
 20 – ئەسىرنىڭ 80 – يىللىرى ئەكرەمجان بىلەن شاڭ چىڭلۇ شەرقىي جۇڭغاردا نېفىت ئېلىش بىرلەشمە جېڭى چاقىرىقىغا ئاۋاز قوشۇپ، بىرلىكتە شەرقىي جۇڭغار نېفىتلىكىگە يۆتكىلىپ كەلدى.
</S>
<S ID=68406>
شاڭ چىڭلۇ خۇشاۋشەن(كۆيگەن تاغ) تېغى نېفىتلىكى مەشغۇلات رايونىدا، ئەكرەمجان شەرقىي جۇڭغار نېفىتلىكى بازىسىنىڭ ئىسسىقلىق ساقلاش ئەترىتىدە ئىشلىدى.
</S>
<S ID=68407>
 2011 – يىلى ئىسسىقلىق ساقلاش ئەترىتى تارقىتىۋېتىلگەچكە، ئەكرەمجان كۆيگەن تاغ نېفىتلىكى مەشغۇلات رايونىدا ئىشلەشكە ئىلتىماس قىلىپ كەلدى.
</S>
<S ID=68408>
 ئەكرەمجان شاڭ چىڭلۇ تۇرغان گۇرۇپپىغا تەقسىم قىلىنىشنى تەلەپ قىلدى، ئىككىسى بىر ياتاقتا يېتىپ، كىچىك ۋاقتىغا قايتىپ كەلگەندەك ھېس قىلىشتى.
</S>
<S ID=68409>
ئىككىسىنىڭ قېرىنداشلاردەك مېھىر – مۇھەببىتى ھەمىشە بىللە يۈرۈش جەريانىدا تېخىمۇ چوڭقۇرلاشتى.
</S>
<S ID=68410>
 ئەكرەمجان بۇ ئەترەتتە شاڭ چىڭلۇدىن باشقا ھېچكىمنى تونۇمايتتى.
</S>
<S ID=68411>
ئۇنىڭ يېشى چوڭ بولغاچقا خىزمەتداشلىرى بىلەن بەكرەك ئارىلىشىشى تەسكە توختىدى.
</S>
<S ID=68412>
شاڭ چىڭلۇ بۇنى ھېس قىلىپ، خىزمەتداشلىرى بىلەن بىللە تاماق يەپ، كىنو كۆرگەندە دائىم ئەكرەمجاننى ئېلىۋالدى، ئۈچ ئايغا بارمايلا ئەكرەمجان نېفىت ئېلىش ئەترىتىدىكى بارلىق خىزمەتداشلىرى بىلەن چىقىشىپ كەتتى.
</S>
<S ID=68413>
 2012 – يىلى 4 – ئايدا 49 ياشلىق ئەكرەمجان ئالىي ئىشچىلىق ئىش ئورنىنى ئالماشتۇرۇش ئىمتىھانىغا قاتناشماقچى بولغاندا، شاڭ چىڭلۇ ئەكرەمجاننىڭ كۆڭلىنىڭ جايىدا ئەمەسلىكىنى، خىزمەتتە دىققىتىنىڭ چېچىلىپ كېتىۋاتقانلىقىنى كۆرۈپ تاقەتسىزلەندى.
</S>
<S ID=68414>
 ‹‹ئەكرەمجان، بىز نېفىت ئىشچىلىرى ھېچنېمىدىن قورقمايدىغان تۇرۇقلۇق ئالىي ئىشچىلىق ئىمتىھانى بىزنى قورقۇتالامتى؟
</S>
<S ID=68415>
ھازىردىن باشلاپ سەن سوئالنىڭ جاۋابلىرىنى ياخشى يادلاپ، مەشغۇلاتنى ئوبدان قىلساڭ ئىمتىھاندىن چوقۇم ئۆتۈپ كېتىسەن››، دېدى شاڭ چىڭلۇ.
</S>
<S ID=68416>
 شاڭ چىڭلۇ شۇ كۈندىن باشلاپ ئەكرەمجاننىڭ ‹‹ئوقۇتقۇچىسى›› بولۇپ، ئەكرەمجاننىڭ ئىمتىھانغا تەييارلىق قىلىشىغا ھەيدەكچىلىك قىلدى ھەم ئۇنىڭ ئەمەلىي مەشغۇلات قىلىشىغا ياردەم بەردى.
</S>
<S ID=68417>
شاڭ چىڭلۇنىڭ چىڭ تۇتۇشى بىلەن ئەكرەمجان نەزەرىيە ئىمتىھانىدا 100 نومۇر، ئەمەلىي مەشغۇلات ئىمتىھانىدا 90 نومۇر ئېلىپ، ئالىي ئىشچىلىق ئىمتىھانىدىن ئوڭۇشلۇق ئۆتتى.
</S>
<S ID=68418>
كۆپچىلىك ئەكرەمجاننىڭ نەتىجىسىنى ئاڭلاپ ھەيرانلىق بىلەن: ‹‹نەزەرىيە ئىمتىھانىدا 100 نومۇر ئالدىڭىزما؟ بەك قالتىسكەنسىز جۇمۇ›› دېيىشتى.
</S>
<S ID=68419>
 ئىككى قېرىنداشنىڭ دوستلۇقى ئۇلارنىڭ بالىلىرىغا چوڭقۇر تەسىر كۆرسەتتى.
</S>
<S ID=68420>
شاڭ چىڭلۇنىڭ ئوغلى شاڭ جېنكەي ئەكرەمجاننىڭ ئوغلى مەمەتئېلىنىڭ ‹‹ئاكىسى››، بۇ ئىككى بالىمۇ كىچىكىدىن بىللە ئويناپ چوڭ بولغان ياخشى دوستلاردىن.
</S>
<S ID=68421>
 2014 – يىلى 11 – ئايدا مەمەتئېلى قارامايغا كېلىپ تەربىيەلەشكە قاتناشتى.
</S>
<S ID=68422>
ئۇ، بۇ ئۈچ ئايلىق تەربىيەلەش كۇرسى جەريانىدا ئىزچىل شاڭ جېنكەينىڭ ئۆيىدە تۇردى، شاڭ جېنكەي ھەر كۈنى ئاپتوموبىل بىلەن ئۇنى ئاپىرىپ، ئەكەلدى.
</S>
<S ID=68423>
 شاڭ جېنكەي بۇلتۇر 6 – ئايدا توي قىلىپ، قارامايدا ئۆي تۇتتى، شاڭ جېنكەي ۋە ئۇنىڭ ئايالى بىر ياتاق ئۆينى مەمەتئېلىغا ئاجرىتىپ بەردى.
</S>
<S ID=68424>
مەمەتئېلى ھازىر قاراماي شەھىرى جەرەنبۇلاق رايونىنىڭ قۇدۇق رېمونت قىلىش ئەترىتىدە ئىشلەۋاتىدۇ، ھېيت – بايرام كۈنلىرى مەمەتئېلى شاڭ جېنكەينىڭ ئۆيىگە بېرىپ تۇردى، شاڭ جېنكەينىڭ ئايالىمۇ ئۇنى ئۆز ئىنىسىدەك كۆردى.
</S>
<S ID=68425>
 57 يىلدىن بۇيان، شاڭ چىڭلۇ بىلەن ئەكرەمجاننىڭ ئاتا – ئانىلىرىدىن باشلانغان ئۇيغۇر، خەنزۇ ئوتتۇرىسىدىكى قېرىنداشلىق مۇناسىۋىتى ئۇلارنىڭ ئەۋلادلىرىغىچە داۋاملاشماقتا.
</S>
</TEXT>
/BODY
/DOC