<DOC>
<DOCID>TIANSHAN.550888</DOCID>
<HEADER>
<CLASS>شىنجاڭ</CLASS>
<DATE>2016-09-21 11:16:34</DATE>
</HEADER>
<BODY>
<HEADLINE>
<S ID=49634>
2–نۆۋەتلىك جۇڭگو ئاسىيا–ياۋروپا نەشرىياتچىلىق كۆرگەزمىسىنىڭ ھەمكارلىشىپ نەشر قىلىش كېلىشىمىنى ئىمزالاش مۇراسىمى ئۆتكۈزۈلدى
</S>
</HEADLINE>
<TEXT>
<S ID=49635>
    جا چۈنشيا خەۋەر قىلىدۇ: 2 – نۆۋەتلىك جۇڭگو ئاسىيا – ياۋروپا نەشرىياتچىلىق كۆرگەزمىسىنىڭ ھەمكارلىشىپ نەشر قىلىش كېلىشىمىنى ئىمزالاش مۇراسىمى 20 – سېنتەبىر چۈشتىن كېيىن شىنجاڭ خەلقئارا كۆرگەزمە مەركىزىدە ئۆتكۈزۈلدى.
</S>
<S ID=49636>
ئامېرىكا، رۇسىيە، فىرانسىيە قاتارلىق 14 دۆلەتنىڭ 20 نەچچە نەشرىيات ئاپپاراتىدىن كەلگەن ئېزىز مېھمانلار ۋە دۆلىتىمىزنىڭ ھەر قايسى ئۆلكە (ئاپتونوم رايون، بىۋاسىتە قاراشلىق شەھەر)لەرنىڭ نەشرىيات ساھەسىدىكى كەسىپداشلاردىن بولۇپ 120 دەك كىشى كېلىشىم ئىمزالاش مۇراسىمىغا قاتناشتى.
</S>
<S ID=49637>
   كېلىشىم ئىمزالاش مۇراسىمىدا، شياڭگاڭ ‹‹بەيلى›› پاتېفون پىلاستىنكىسى چەكلىك شىركىتى شىنجاڭ ئۈن – سىن نەشرىياتى بىلەن ‹‹ناخشا ساداسى ئۈزۈلمەيدىغان شىنجاڭ››، ‹‹مەندىن شىنجاڭ ئۇسسۇلى ئويناشنى ئۆگىنىڭ››نى چەت ئەلدە تارقىتىش مۇددىئا كېلىشىمنامىسى ئىمزالىدى؛ شىنجاڭ ياشلار – ئۆسمۈرلەر نەشرىياتى فىرانسىيە رەسىملىك كىتاب يازغۇچىسى ئىلزابېل سىملېر خانىم بىلەن كېلىشىم ئىمزالىدى؛ قازاقىستان ‹‹مېرىي›› نەشرىياتى شىنجاڭ ياشلار – ئۆسمۈرلەر نەشرىياتى بىلەن ‹‹دۇنيانىڭ بەش مىڭ يىلى››نى ھەمكارلىشىپ سىرىل يېزىقىدا نەشر قىلىش كېلىشىمى ئىمزالاشتى؛ قازاقىستان ‹‹مېرىكە›› نەشرىيات گۇرۇھى شىنجاڭ خەلق باش نەشرىياتى بىلەن ئۇزاق مۇددەتلىك ھەمكارلىق ئىستراتېگىيەلىك كېلىشىمى ئىمزالىدى.
</S>
<S ID=49638>
ھەمكارلىشىپ نەشر قىلىش كېلىشىمىنى ئىمزالاش مۇراسىمىنىڭ ئۆتكۈزۈلۈشى بىلەن، جۇڭگو شىنجاڭنىڭ نەشرىياتچىلىق ساھەسى ھەر قايسى دۆلەتلەرنىڭ نەشر ئورگانلىرى بىلەن بولغان ئالاقىسى ۋە ھەمكارلىقىنى يەنىمۇ چوڭقۇرلاشتۇردى.
</S>
<S ID=49639>
   ‹‹2 – نۆۋەتلىك جۇڭگو ئاسىيا – ياۋروپا نەشرىياتچىلىق كۆرگەزمىسى››نى ئاپتونوم رايونلۇق خەلق ھۆكۈمىتى ئۇيۇشتۇرغان، ئاپتونوم رايونلۇق ئاخبارات – نەشرىيات – رادىيو – كىنو – تېلېۋىزىيە ئىدارىسى جۇڭگو كىتاب ئىمپورت – ئېكسپورت (گۇرۇھ) باش شىركىتى بىلەن ھەمكارلىشىپ ئۆتكۈزگەن.
</S>
<S ID=49640>

</S>
</TEXT>
/BODY
/DOC