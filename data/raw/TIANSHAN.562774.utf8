<DOC>
<DOCID>TIANSHAN.562774</DOCID>
<HEADER>
<CLASS>شىنجاڭ</CLASS>
<DATE>2016-11-06 14:35:55</DATE>
</HEADER>
<BODY>
<HEADLINE>
<S ID=57248>
ئاپتونوم رايون ئىناق ئەمگەك مۇناسىۋىتى ئورنىتىش ئۇنىۋېرسال تەجرىبە رايونى قۇرۇلۇشىنى قانات يايدۇرىدۇ
</S>
</HEADLINE>
<TEXT>
<S ID=57249>
        مۇخبىرىمىز لى چۈنشيانىڭ ئاپتونوم رايونلۇق ئادەم كۈچى بايلىقى ۋە ئىجتىمائىي كاپالەت نازارىتىدىن ئىگىلىشىچە، ئىناق ئەمگەك مۇناسىۋىتى ئورنىتىپ، ئىقتىسادنىڭ سىجىل، ساغلام تەرەققىي قىلىشى ۋە جەمئىيەتنىڭ ئىناق، مۇقىم بولۇشىنى ئىلگىرى سۈرۈش ئۈچۈن، يېقىندا ‹‹ئاپتونوم رايونلۇق پارتكوم، ئاپتونوم رايونلۇق خەلق ھۆكۈمىتىنىڭ ئىناق ئەمگەك مۇناسىۋىتى ئورنىتىش توغرىسىدىكى يولغا قويۇش پىكرى›› ئېلان قىلىنىپ، ئىشچى – خىزمەتچىلەرنىڭ ئاساسىي ھوقۇق – مەنپەئىتىنى قانۇن بويىچە كاپالەتلەندۈرۈپ، ئىناق ئەمگەك مۇناسىۋىتى ئورنىتىش ئۇنىۋېرسال تەجرىبە رايونى قۇرۇلۇشىنى قانات يايدۇرۇش ئوتتۇرىغا قويۇلغان.
</S>
<S ID=57250>
    ئاپتونوم رايونىمىز يېقىنقى يىللاردىن بۇيان، ئىناق ئەمگەك مۇناسىۋىتى ئورنىتىش جەھەتتە نۇرغۇن خىزمەت ئىشلەپ، خۇشاللىنارلىق نەتىجىلەرنى قولغا كەلتۈردى.
</S>
<S ID=57251>
لېكىن، ئەمگەك مۇناسىۋىتى سۇبيېكتلىرىنىڭ مۇرەككەپلىشىش، كارخانىلاردا ئادەم ئىشلىتىش شەكلى ۋە خىزمەت تەقسىملەش شەكلىنىڭ كۆپ خىللىشىش، ئىشچى – خىزمەتچىلەر مەنپەئەت دەۋا تەلىپىنىڭ كۆپ مەنبەلىشىش ۋەزىيىتىنىڭ شەكىللىنىشىگە ئەگىشىپ، ئەمگەك مۇناسىۋىتىدە زىددىيەتلەر تېخىمۇ گەۋدىلەندى.
</S>
<S ID=57252>
ناۋادا بۇلارغا ۋاقتىدا تاقابىل تۇرۇلمىسا، كارخانىلارنىڭ تەرەققىياتىغا تەسىر كۆرسىتىپلا قالماي، يەنە ئىجتىمائىي مۇقىملىققىمۇ خەۋپ يەتكۈزۈشى مۇمكىن.
</S>
<S ID=57253>
    ‹‹يولغا قويۇش پىكرى››دە: ئاپتونوم رايونىمىزنىڭ ئىناق ئەمگەك مۇناسىۋىتى ئورنىتىشتىكى نىشان، ۋەزىپىسى 2020 – يىلى ئاپتونوم رايونىمىز دائىرىسىدە قېلىپلاشقان، تەرتىپلىك، ئادىل، مۇۋاپىق، ئۆزئارا پايدا يەتكۈزۈپ، ئورتاق نەپ ئالىدىغان ئىناق، مۇقىم بولغان ئەمگەك مۇناسىۋىتىنى ئاساسىي جەھەتتىن ئورنىتىش، دەپ كۆرسىتىلدى.
</S>
<S ID=57254>
    ‹‹يولغا قويۇش پىكرى›› نىڭ ئاساسلىق مەزمۇنى: ئىشچى – خىزمەتچىلەرنىڭ قانۇن بويىچە كاپالەتلەندۈرۈلىدىغان ئاساسىي ھوقۇقلىرى، ئالايلۇق، ئەمگەك ھەققىگە ئىگە بولۇش ھوقۇقى، دەم ئېلىش ھوقۇقى، ئەمگەك بىخەتەرلىكى ۋە ساقلىقنى ساقلاش بويىچە قوغداشقا ئېرىشىش ھوقۇقى، ئىجتىمائىي سۇغۇرتىدىن بەھرىمەن بولۇش ھوقۇقى ۋە كەسپىي تېخنىكا – ماھارەت بويىچە تەربىيەلىنىش ھوقۇقى قاتارلىقلار؛ ئەمگەك مۇناسىۋىتىنى ماسلاشتۇرۇش مېخانىزمىنى مۇكەممەللەشتۈرۈپ، ئەمگەك توختامى تۈزۈمىنى ئومۇميۈزلۈك ئەمەلىيلەشتۈرۈپ، كوللېكتىپ كېڭىشىش ۋە كوللېكتىپ توختام تۈزۈمىنى يۈرگۈزۈپ، ئەمگەك مۇناسىۋىتى ئۈچ تەرەپ تۈزۈمىنى مۇكەممەللەشتۈرۈش ۋە ماسلاشتۇرۇش؛ كارخانىلارنىڭ دېموكراتىك باشقۇرۇش تۈزۈمى قۇرۇلۇشىنى كۈچەيتىش؛ ئەمگەك مۇناسىۋىتىدىكى زىددىيەتلەرنى مۇرەسسەلەشتۈرۈپ بىر تەرەپ قىلىش مېخانىزمىنى مۇكەممەللەشتۈرۈش؛ ئىناق ئەمگەك مۇناسىۋىتى ئورنىتىشتىكى ياخشى مۇھىتنى بەرپا قىلىش؛ ئىناق ئەمگەك مۇناسىۋىتى بەرپا قىلىش پائالىيىتىنى چوڭقۇر قانات يايدۇرۇشنى ئۆز ئىچىگە ئالىدۇ.
</S>
<S ID=57255>
    ‹‹يولغا قويۇش پىكرى›› دە مۇنۇلار تەلەپ قىلىندى: ئاپتونوم رايون بۇنىڭدىن كېيىن ئەمگەك مۇناسىۋىتى كاپالىتى مەمۇرىي تەپتىش قىلىشنى تورلاشتۇرۇش، تورلاشتۇرۇشنى باشقۇرۇش سەۋىيەسىنى ئومۇميۈزلۈك ئۆستۈرۈپ، ھەممە تەرەپلەرنى تەڭ ئويلاشقان، مەسئۇلىيەت ئايدىڭلاشتۇرۇلغان، ۋاقتىدا ئىز قوغلايدىغان، شەھەر، يېزىلارنى قاپلىغان ئەمگەك كاپالىتى مەمۇرىي تەپتىش قانۇن ئىجراسى سىستېمىسىنى شەكىللەندۈرۈش كېرەك.
</S>
<S ID=57256>
ئەمگەك كاپالىتى مەمۇرىي تەپتىشلىكىدە پاش قىلىنغان ۋە ئەرز قىلىنغان دېلولارنى بىرلىشىپ بىر تەرەپ قىلىش مېخانىزمى قۇرۇلۇشىنى كۈچەپ ئىلگىرى سۈرۈپ، ئەمگەك كاپالىتى مەمۇرىي تەپتىش دېلولىرىنى ‹‹بىر نۇقتىدا ئەرز قىلسا ئاپتونوم رايون دائىرىسىدە بىرلىشىپ بىر تەرەپ قىلىش›› ئەندىزىسىنى تېزدىن شەكىللەندۈرۈش كېرەك.
</S>
<S ID=57257>
‏    
</S>
</TEXT>
/BODY
/DOC