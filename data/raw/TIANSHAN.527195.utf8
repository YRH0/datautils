<DOC>
<DOCID>TIANSHAN.527195</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-07 16:51:37</DATE>
</HEADER>
<BODY>
<HEADLINE>
<S ID=29944>
تېكەس ناھىيەسى مېيىپلەرنىڭ ئىگىلىك تىكلىشىگە ئىلھام بەردى
</S>
</HEADLINE>
<TEXT>
<S ID=29945>
    پولات ئامانيار خەۋەر قىلىدۇ: تېكەس ناھىيەسى يېقىنقى يىللاردىن بۇيان مېيىپلەرنى ئىشقا ئورۇنلاشتۇرۇشقا ۋە ئۆز ئالدىغا ئىگىلىك تىكلىشىگە مەدەت بەرگەنلىكتىن، ھازىر خېلى كۆپ مېيىپ چىقىش يولى تېپىپ كىرىمىنى ئاشۇردى.
</S>
<S ID=29946>
   يې چۈەن بۇ ناھىيەدىكى ئۆز ئالدىغا ئىگىلىك تىكلەپ چىقىش يولى تاپقان مېيىپلەر ئىچىدىكى ‹‹چولپان›› بولۇپ قالدى. ئۇ باشلانغۇچ مەكتەپتە ئوقۇۋاتقاندا تاسادىپىي ھادىسە سەۋەبىدىن پۇتى يارىلىنىپ، 4 – دەرىجىلىك مېيىپ بولۇپ قالغانىدى. ئالىي مەكتەپنى پۈتكۈزگەندىن كېيىن ئۇ ناھىيەدە ئۆتكۈزۈلگەن مېيىپلەرنى ماھارەت بويىچە ھەقسىز تەربىيەلەش كۇرسىغا قاتنىشىپ، كومپيۇتېر رېمونتچىلىق دۇكىنى ئېچىپ، ھازىر ئايدا ئوتتۇرا ھېساب بىلەن 5000 يۈەن ئەتراپىدا كىرىم قىلماقتا. يې چۈەن ئىگىلىك تىكلىگەندىن كېيىن ئون نەچچە مېيىپ ياشنى شاگىرتلىققا قوبۇل قىلىپ تەربىيەلەپ، ئۇلارنىڭ ئىگىلىك تىكلەپ كىرىمىنى ئاشۇرۇشىغا يول ئېچىپ بەردى. تېكەس بازىرىنىڭ قوشكۆل مەھەللىسىدىكى مېيىپ ئايال جاڭاگۈل مۇقات ناھىيەلىك مېيىپلەر بىرلەشمىسىنىڭ ھەر جەھەتتىن قوللىشى بىلەن ئۆز ئالدىغا كەشتىچىلىك دۇكىنى ئېچىپ ئىگىلىك تىكلەپ، بۇلتۇر بىر يىلدىلا 50 مىڭ يۈەن ساپ كىرىم قىلدى.
</S>
<S ID=29947>
   بۇ ناھىيە بۇلتۇر يېڭىدىن ئىككى جايدا مېيىپلەر ئىگىلىك تىكلەش كەشتىچىلىك بازىسى قۇرۇپ، 250 مىڭ يۈەن ئوبوروت مەبلىغى ھەل قىلىپ بەردى. بۇنىڭدىن باشقا مېيىپلەرنى كۆپرەك ئىشقا ئورۇنلاشتۇرغان كارخانىلارغا باج، باشقۇرۇش ۋە يۈرۈشتۈرۈش مەبلىغىدە ئېتىبار بېرىپ، يەنىمۇ كۆپ كارخانىنى مېيىپلەرنى قوبۇل قىلىپ ئىشلىتىشكە ئىلھاملاندۇردى. بۇ يىل ناھىيەلىك مېيىپلەر بىرلەشمىسى ئىككى قارار كۇرس ئېچىپ، 50 نەچچە مېيىپنى ئېلېكتىرونلۇق سودا كەسپىي بىلىملىرى بويىچە ھەقسىز تەربىيەلەپ، مېيىپلەرنىڭ ئىشقا ئورۇنلىشىشى ۋە ئۆز ئالدىغا ئىگىلىك تىكلىشى ئۈچۈن سەھنە ھازىرلاپ بەردى. ھازىر بۇ ناھىيەدە ھەقسىز ماھارەت يېتىلدۈرۈش كۇرسلىرىغا قاتنىشىپ، ئەسلىھەلىك يېزا ئىگىلىكى، خاس باقمىچىلىق، رېمونتچىلىق، كەشتىچىلىك، سودا – سېتىق كەسىپلىرى قىلىۋاتقان مېيىپلەر 400گە يەتتى.
</S>
<S ID=29948>
‏
</S>
</TEXT>
/BODY
/DOC