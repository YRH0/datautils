<DOC>
<DOCID>TIANSHAN.515820</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-04-10 13:36:21</DATE>
</HEADER>
<BODY>
<HEADLINE>
<S ID=24373>
ئەسەبىيىلىكنى تۈگىتىش تەشۋىقاتىدىكى يېڭىلىق - پىسخىك تەربىيە
</S>
</HEADLINE>
<TEXT>
<S ID=24374>
ئىمىنجان داۋۇت
</S>
<S ID=24375>
   توقسۇ ناھىيەسى تامتوغراق يېزىسىنىڭ تەشۋىقات كادىرى بۇخەلچەم كېرەم كۈنلىرىنى ئالدىراشچىلىق ئىچىدە ئۆتكۈزدى. 22 – مارت تامتوغراق يېزىسىنىڭ يېڭىئېرىق كەنتىدە ئەسەبىيىلىكنى تۈگىتىش بىلىملىرى بويىچە كەنت گۇرۇپپىلىرىنىڭ ئاساسىي ئۆتكەلدىن ئۆتۈش مۇسابىقىسى ئۆتكۈزۈلدى.
</S>
<S ID=24376>
ئۇرۇق – تۇغقانلاردىن ‹‹ئائىلىلەر گۇرۇپپىسى›› تەشكىللەپ مۇسابىقىگە قاتناشقان 23 ياشلىق ئارزۇگۈل نۇردۇن بىلەن 25 ياشلىق قەلبىنۇر يۈسۈپ مۇسابىقە ئارىلىقىدا ئۆزلىرىنىڭ مۇسابىقە تەييارلىقى ئۈچۈن قانۇن بىلىملىرىنى ئۆگەنگەن جەريانىنى سۆزلەپ: ‹‹مۇشۇنداق سەۋەب بىلەن مەخسۇس ئۆگەنمىسەك، ئادەتتە دېھقانچىلىق ئىشلىرى بىلەن ئالدىراش بولۇپ كېتىپ، قانۇن بىلىملىرىدىن خەۋەرسىز قالىدىكەنمىز، مۇسابىقىدە نەتىجىگە ئېرىشسەك مۇكاپاتىمۇ بار.
</S>
<S ID=24377>
شۇڭا، ھازىر دېھقانلارنىڭ بۇ مۇسابىقىگە قاتنىشىش ئاكتىپلىقى ناھايىتى ياخشى، دېدى.
</S>
<S ID=24378>
3 – ئايدىن باشلاپ ھەر قايسى يېزا – بازارلاردا ئۆتكۈزۈلۈۋاتقان بۇ مۇسابىقە توقسۇ ناھىيەسىنىڭ ئەسەبىيلىكنى تۈگىتىش بويىچە ئاساسىي قاتلامدا لېكسىيە سۆزلەشكە بىرلەشتۈرۈپ قانات يايدۇرغان، كەنت، يېزا، ناھىيەدىن ئىبارەت ئۈچ باسقۇچ بويىچە بىر يىل داۋاملىشىدىغان نۇقتىلىق پائالىيىتى ئىكەن.
</S>
<S ID=24379>
   توقسۇ ناھىيەسى يىلنىڭ بېشىدا بۇ يىللىق ئەسەبىيلىكنى تۈگىتىش تەشۋىق – تەربىيە پائالىيىتىنى قانات يايدۇرۇش توغرىسىدا ئەستايىدىل پىلان تۈزۈپ، نۇتۇق سۆزلەش مۇسابىقىسى ئۆتكۈزۈش، ئىمتىھان ئېلىش، تەسىرات سۆزلەش، مۇھاكىمە پائالىيىتى ئۇيۇشتۇرۇش، مۇكاپاتلىق مۇسابىقە ۋە كەنت، يېزا، ناھىيە دەرىجىلىك مۇسابىقىلەرنى ئۆتكۈزۈش، ۋەتەنپەرۋەرلىك تەربىيەسى ۋە ھەممە قىزىل ناخشا ئېيتىش پائالىيىتىنى قانات يايدۇرۇش، قانۇن – تۈزۈم بويىچە تەربىيەلەش قاتارلىق كۆپ خىل شەكىللەردە ئەسەبىيلىكنى تۈگىتىش پائالىيىتىنىڭ ئەمەلىي ئۈنۈمىگە ئېرىشىشكە بەل باغلىدى.
</S>
<S ID=24380>
ناھىيەلىك چوڭ تەشۋىقات تەربىيە مەركىزىدىكى تەشۋىقاتچىلار بۇ جەرياندا ئاساسىي قاتلامدىكى ئاممىنىڭ كۆز قارىشىنى يېڭىلاش، ئۇلارنى قانۇن – تۈزۈم، ئەخلاق ۋە زامانىۋى مەدەنىيەت بىلىملىرى بويىچە ئېنىق، ئەتراپلىق چۈشەنچىگە ئىگە قىلىپ، ئەسەبىيلىكنى تۈگىتىش پائالىيىتىنى ئۈنۈملۈك داۋاملاشتۇرۇشتا تۈرتكىلىك رول ئوينىدى.
</S>
<S ID=24381>
ئۇلار تەشۋىقات ۋە تەربىيەدە يېڭىلىق يارىتىش، ئەمەلىيەتنى ئاساس قىلىپ، ‹‹كېسەلگە قارىتا دورا بېرىش›› ئۈستىدە ئىزدىنىپ، بۇ يىل مارتتا پىسخىك تەربىيەنى ئەسەبىيلىكنى تۈگىتىش پائالىيىتىدىكى مۇھىم تەربىيە شەكلى قىلدى.
</S>
<S ID=24382>
ئەسەبىيلىكنى تۈگىتىش تەربىيەسىنىڭ ئاساسىي قاتلامدىكى ئاممىنى تەربىيەلەش ۋە يېتەكلەش ئۈنۈمى قانداق بولدى؟
</S>
<S ID=24383>
   تەشۋىقاتچى ھەبىبە ئوسمان مۇنداق دېدى: ناھىيەمىز بويىچە 117 كەنت، 443 گۇرۇپپا بار.
</S>
<S ID=24384>
بىز يىل بېشىدىن ھازىرغىچە ھەر بىر كەنتكە ئىككى قېتىمدىن تۆت قېتىمغىچە بېرىپ لېكسىيە سۆزلىدۇق.
</S>
<S ID=24385>
ئەسەبىيلىكنى تۈگىتىش پائالىيىتىدە سۆزلىگەن مەزمۇنلار ئەمەلىي، قايىل قىلارلىق بولمىسا، ئاممىنى قايىل قىلغىلى بولمايدۇ، بەزىدە ئېتىز بېشىغىچە بېرىپ لېكسىيە سۆزلەشكە، قائىدە – قانۇنلارنى ئېزىپ – ئىچۈرۈشكە توغرا كېلىدۇ.
</S>
<S ID=24386>
ئەمما، بىز تەشۋىقات جەريانىدا يەنە بىر قىسىم ئاممىنىڭ ئىدىيەسى ياخشىلانغان، كۆز قارىشى توغرىلانغان بولسىمۇ، پىسخىكىلىق سەۋەبلەر تۈپەيلىدىن ئىدىيەسى تۇراقسىز، ئۆزىنى كونترول قىلىش ئىقتىدارىنىڭ ئاجىز ئىكەنلىكىنى ھېس قىلدۇق.
</S>
<S ID=24387>
شۇڭا مۇناسىۋەتلىك رەھبەرلەرگە تەكلىپ بېرىپ، ئاۋۋال ئۆزىمىز پىسخىكا بىلىملىرى بويىچە تەربىيەلەندۇق، شۇ ئاساستا لېكسىيە مەزمۇنى بىلەن پىسخىكا بىلىملىرىنى بىرلەشتۈرۈپ سۆزلەپ تېخىمۇ ياخشى ئۈنۈمگە ئېرىشتۇق.
</S>
<S ID=24388>
3 – ئاينىڭ بېشىدا ئۈرۈمچى شەھىرىدىكى ئالىي مەكتەپلەردىن ئىككى پىسخولوگىيە ئوقۇتقۇچىسىنى تەكلىپ قىلىپ، ناھىيە بويىچە 54 تەشۋىقاتچى تەربىيەلەندۇق.
</S>
<S ID=24389>
ناھىيەمىز بۇنىڭدىن كېيىن يەنە كەسىپ ئەھلىلىرىنى تەكلىپ قىلىپ، ئاساسىي قاتلام تەشۋىقاتچىلىرىنى تېخىمۇ كەڭ كۆلەمدە پىسخىكا بىلىملىرى بىلەن تەربىيەلەشنى ئويلىشىۋاتىدۇ.
</S>
<S ID=24390>
   ئىگىلىشىمچە، توقسۇ ناھىيەسىدە 2014 – يىلى 8 – ئايدا ناھىيەلىك چوڭ تەشۋىقات تەربىيە مەركىزى قۇرۇلۇپ، ھەر قايسى ئىدارە – ئورگان ۋە يېزا – بازارلاردىن ئاجرىتىلغان يەتتە غوللۇق خادىمدىن لېكتورلار ئۆمىكى تەشكىللەنگەن ۋە بۇ خادىملار ئاساسىي قاتلامدا ئەسەبىيلىكنى تۈگىتىش بويىچە مەخسۇس تەشۋىقاتنى قانات يايدۇرغان.
</S>
<S ID=24391>
ئۇلارنىڭ ئارىسىدىكى ياسىن مەڭسۇر بۇلتۇر ئاپتونوم رايون بويىچە ئۆتكۈزۈلگەن ئاساسىي قاتلام تەشۋىقاتچىلىرىنىڭ ئەسەبىيلىكنى تۈگىتىش بويىچە لېكسىيە سۆزلەش مۇسابىقىسىدە 2 – لىككە ئېرىشكەن.
</S>
<S ID=24392>
   ياسىن مەڭسۇر مۇنداق دېدى: بىزنىڭ شۇغۇللىنىۋاتقىنىمىز ئاممىنىڭ ئىدىيەسىنى ئۆزگەرتىدىغان، توغرا دۇنيا قاراش تۇرغۇزۇشىغا ياردەم بېرىدىغان، ئۇلارنى زاماننىڭ تەرەققىياتىغا لايىقلىشىشقا ئۈندەيدىغان ۋە يېتەكلەيدىغان خىزمەت.
</S>
<S ID=24393>
ئەمما، تەشۋىقات، تەربىيە پائالىيىتىمىز ئىدىيەنى يېڭىلاش بىلەنلا چەكلىنىپ قالسا، ئىدىيەنى ئەمەلىي ھەرىكەتكە ئايلاندۇرۇش جەريانىدىكى پىسخىكا نورمال بولمىسا، بۇ تەربىيە ئۈنۈمسىز بولغان بولىدۇ.
</S>
<S ID=24394>
شۇڭا، بىز ئىدىيەۋى تەربىيە بىلەن پىسخىكا تەربىيەسىنى بىرلەشتۈرۈپ، دەسلەپكى قەدەمدە بۇنىڭ ئۈنۈمىنى كۆردۇق.
</S>
<S ID=24395>
بولۇپمۇ، بەزى ئىدىيەسى قاتمال، باشقىلارغا ئاسان ئەگىشىپ كېتىدىغان ئاممىغا بولغان تەربىيەدە بۇنىڭ تەسىرى ناھايىتى ياخشى بولدى، ھەتتا بەزى كىشىلەر نەق مەيداندا ياكى تېلېفوندا بىزدىن پىسخىكا توغرىسىدا بەزى سوئاللارنى سورايدىغان بولدى.
</S>
<S ID=24396>
بىزمۇ كۈچىمىزنىڭ يېتىشىچە مەسلىھەت، تەكلىپ بەردۇق.
</S>
<S ID=24397>
بىز بۇنىڭدىن كېيىن، مۇشۇ خىل تەشۋىقات، تەربىيەگە بىرلەشتۈرۈپ، ئاممىنى لېكسىيەگە قاتناشتۇرىدىغان، ئىلگىرىكى ‹‹مەن سۆزلەي، سەن ئاڭلا›› دەيدىغان قاتمال ھالەتنى بۇزۇپ، ئاممىنى لېكسىيەگە دادىل پىكىر قاتناشتۇرىدىغان، سوئال سورايدىغان، ئارزۇ – ئۈمىدلىرىنى كۆپچىلىك بىلەن ئورتاقلىشىدىغان جانلىق ئۇسۇلنى قوللانماقچى بولۇۋاتىمىز.
</S>
</TEXT>
/BODY
/DOC