<DOC>
<DOCID>TIANSHAN.516354</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-04-12 13:10:26</DATE>
</HEADER>
<BODY>
<HEADLINE>
<S ID=24699>
ئەخمەت ھوشۇرنىڭ ھىممىتى ئاۋامنى سۆيۈندۈردى
</S>
</HEADLINE>
<TEXT>
<S ID=24700>
 تاھىرجان نىياز، زۇلپىيە غاپپار
</S>
<S ID=24701>
   يېقىندا شايار ناھىيەسىنىڭ قايلور بازىرى دۈشەنبە بازار كەنتىدىكى دېھقان ئوسمان بارات ناھىيە بازىرىدىن سېتىۋالغان ئوتتۇرا تىپتىكى ‹‹ئالتۇن تۇلپار›› ماركىلىق تىراكتورنى ئۆيىگە ھەيدەپ كېلىپ بەكمۇ خۇشال بولدى.
</S>
<S ID=24702>
كۆڭلىدە تىراكتور سېتىۋېلىشىغا ياردەم قىلغان ناھىيەلىك يېزا ئىگىلىك ماشىنىلىرىنى باشقۇرۇش ئىدارىسىنىڭ كادىرى ئەخمەت ھوشۇرغا چەكسىز رەھمەت ئېيتتى.
</S>
<S ID=24703>
   ئوسمان بارات مۇنداق دېدى: بىز بەش نوپۇس بەش مو تېرىلغۇ يېرىمىزنىڭ ھوسۇلىغا تايىنىپ تۇرمۇش كەچۈرگەچكە، ئىقتىسادىي كىرىمىمىز يوق دېيەرلىك ئىدى.
</S>
<S ID=24704>
ئەخمەت ھوشۇر قىيىنچىلىقىمنى بىلگەندىن كېيىن، كېپىل بولۇپ تىراكتور ئېلىپ بەردى.
</S>
<S ID=24705>
مەن بۇ تىراكتور بىلەن كەنتتىكىلەرنىڭ دېھقانچىلىق ئىشلىرىنى قىلىشىپ بېرىپ كىرىمىمنى ئاشۇرۇپ، تۇرمۇشۇمنى ياخشىلاشنى ئويلىشىۋاتىمەن، ئەخمەتجانغا كۆپ رەھمەت.
</S>
<S ID=24706>
   ئەخمەت ھوشۇر 2014 – يىلى شايار ناھىيەلىك يېزا ئىگىلىك ماشىنىلىرىنى باشقۇرۇش ئىدارىسىدىن تۇنجى تۈركۈمدە قايلور بازىرىنىڭ دۈشەنبەبازار كەنتىگە ‹‹ئۈچ ئەل›› خىزمىتى بىلەن چۈشكەنىدى.
</S>
<S ID=24707>
ئۇ كەنتتە ئىشلەش جەريانىدا كوممۇنىستلارغا خاس خىسلىتىنى نامايان قىلىپ، كەنتتىكى دېھقانلارنىڭ تۇرمۇش ئەھۋالىدىن تولۇق خەۋەردار بولۇپ، ئۇلارغا نۇرغۇن ئەمەلىي ئىشلارنى قىلىپ بېرىپ، دېھقانلارنىڭ قەلبىدىن چوڭقۇر ئورۇن ئالدى.
</S>
<S ID=24708>
كەنتنىڭ غول ئۆستىڭىگە ئۆز يېنىدىن 3000 يۈەنگە يېقىن پۇل چىقىرىپ، بىر تۆمۈر تاقاق ئورنىتىپ بەردى.
</S>
<S ID=24709>
ئۇ گەرچە خىزمەت گۇرۇپپىسىدىكى ۋەزىپىسىنى تۈگىتىپ ئىدارىسىگە قايتىپ كەتكەن بولسىمۇ، بۇ كەنتتىكى قىيىنچىلىقى بارلاردىن ئىزچىل ياردىمىنى ئايىماي كەلدى.
</S>
<S ID=24710>
بۇلتۇر ئەتىيازدا بۇ كەنتتىكى قۇربان ھەسەن ئەخمەت ھوشۇرنى ئىدارىسىگە ئىزدەپ بېرىپ، تىراكتور سېتىۋالماقچى ئىكەنلىكىنى، ئەمما پۇلى يېتىشمەيدىغانلىقىنى، بۇ ئىشىغا ياردەم قىلىشنى ئېيتقاندا، ئەخمەت ھوشۇر دەرھال يېزا ئىگىلىك ماشىنا – سايمانلىرىنى سېتىش شىركىتى بىلەن ئالاقىلىشىپ، ئۆزى كېپىل بولۇپ، 37 مىڭ يۈەن قىممىتىدىكى ‹‹شەرق شامىلى›› ماركىلىق تىراكتور، ئۇرۇق سېلىش ماشىنىسىنى نېسىگە ئېلىپ بەردى، ئۆز يېنىدىن 7000 يۈەن چىقىرىپ، بىر كوزۇپ ئېلىپ بەردى.
</S>
<S ID=24711>
قۇربان ھەسەن بۇ تىراكتور بىلەن ئۆزىنىڭ دېھقانچىلىق ئىشلىرىنى قىلغاندىن سىرت، باشقىلارنىڭ ئىشلىرىنى قىلىپ بېرىش، خىش توشۇش ئارقىلىق، بىر يىلدا 50 مىڭ يۈەندىن ئارتۇق كىرىم قىلىپ، تىراكتور، چاتما سايماننىڭ قەرز پۇلىنى يىل ئاخىرىدىن بۇرۇن قايتۇرۇپ بولدى.
</S>
<S ID=24712>
   قۇربان ھەسەن مۇنداق دېدى: خىش توشۇۋاتاتتىم، ھازىر خىشنى چۈشۈرۈۋېتىپ كېلىشىم. بۇ تىراكتورنى بۇلتۇر ئەخمەتجان كېپىل بولۇپ ئېلىپ بەرگەن.
</S>
<S ID=24713>
تىراكتور، ئۇرۇق سېلىش ماشىنىسىنىڭ پۇلىنى قايتۇرۇپ بولدۇم، لېكىن ئەخمەتجان بېرىپ تۇرغان پۇلنى تېخى بېرىپ بولالمىدىم.
</S>
<S ID=24714>
پۇلنىمۇ سۈيلىمىدى، كىرىمىم ياخشى بولۇۋاتىدۇ، تىرىشىپ ئىشلەپ ئۇ پۇلنىمۇ قايتۇرىمەن.
</S>
<S ID=24715>
   ئەخمەت ھوشۇر بۇ كەنتتىكى ئوسمان باراتقىمۇ كېپىل بولۇپ تىراكتور ئېلىپ بەردى ھەم ئۇنىڭغا 7000 يۈەن بېرىپ تۇرۇپ، تىراكتورىغا كوزۇپ ئېلىشىغا ياردەم قىلدى.
</S>
<S ID=24716>
   ئەخمەت ھوشۇرنىڭ يېزا ئىگىلىك ماشىنىلىرىنى باشقۇرۇش ئىدارىسىنىڭ ئالاقىلىشىش نۇقتىسى بولغان شايار بازىرىنىڭ خوتەن يولى مەھەللىسىدە ئالاقە خىزمىتىنى ئىشلەش جەريانىدا ياردەم قىلغان ۋە دوست بولۇپ قالغان خەنزۇ دوستلىرىمۇ كۆپ.
</S>
<S ID=24717>
بۇ مەھەللىدىكى ما ئەنجۈ موماي بىلەن خۇا شۆشياڭ بوۋاي ئەخمەت ھوشۇرنىڭ يېقىن دوستلىرى.
</S>
<S ID=24718>
ئۇلار كېسەلچان ھەم نامرات بولغاچقا ئەخمەت ھوشۇر ئۇلاردىن پات – پات ھال سوراپ تۇراتتى.
</S>
<S ID=24719>
بۇلتۇر قىشتا بۇ ئىككى ئائىلىگە 1.5 توننا كۆمۈر ئېلىپ بېرىپ، ئۇلارنى قىشتىن خاتىرجەم ئۆتۈش ئىمكانىيىتىگە ئىگە قىلدى.
</S>
<S ID=24720>
   ما ئەنجۈ مۇنداق دېدى: ئادەتتە ئۆيدە بىرەر ئىش چىقىپ قالسىلا ئەخمەتجانغا تېلېفون قىلىمەن.
</S>
<S ID=24721>
ئۇ ھەرقانداق قىيىنچىلىقىمنى ئېغىر كۆرمەي ھەل قىلىپ بېرىدۇ. مەن ئۇنىڭدىن ئىنتايىن مىننەتدار.
</S>
<S ID=24722>
   ئەخمەت ھوشۇر مۇنداق دېدى: مەن ‹‹ئۈچ ئەل›› خىزمىتى بىلەن دۈشەنبەبازار كەنتىدە ئىشلەش جەريانىدا بەزى دېھقانلارنىڭ يېرى ئاز بولۇش سەۋەبلىك تۇرمۇشىنىڭ نامراتلىقتا ئۆتۈۋاتقانلىقىنى كۆردۈم.
</S>
<S ID=24723>
شۇڭا مەن ئۇلارنى قوشۇمچە كەسىپ بىلەن شۇغۇللىنىپ كىرىمىنى ئاشۇرۇپ تۇرمۇشىنى ياخشىلىۋېلىشى ئۈچۈن ئۇلارغا ئۆزۈم تونۇشىدىغان يېزا ئىگىلىك ماشىنىلىرىنى سېتىش شىركىتىدىن كېپىل بولۇپ، ھەم پۇل بېرىپ تۇرۇپ يېزا ئىگىلىك ماشىنا – سايمانلىرى ئېلىپ بەردىم.
</S>
<S ID=24724>
بۇنىڭ ئۈنۈمى ياخشى بولدى.
</S>
<S ID=24725>
دېھقانلارمۇ مەندىن مىننەتدار بولدى، مەنمۇ خۇشال بولدۇم.
</S>
<S ID=24726>
مەن بۇنىڭدىن كېيىنمۇ قۇدرىتىمنىڭ يېتىشىچە ئەلگە نەپ يەتكۈزىدىغان ئىشلارنى كۆپلەپ قىلىمەن.
</S>
</TEXT>
/BODY
/DOC