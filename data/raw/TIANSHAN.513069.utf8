<DOC>
<DOCID>TIANSHAN.513069</DOCID>
<HEADER>
<CLASS>ئۈرۈمچى</CLASS>
<DATE>2016-03-27 15:20:28</DATE>
</HEADER>
<BODY>
<HEADLINE>
<S ID=22298>
ئۈرۈمچى شەھىرى ‹‹سوزۇلما خاراكتېرلىك كېسەل دەپتىرى››نى ئامبولاتورىيە ئېلېكتىرونلۇق رېتسېپىغا ئۆزگەرتتى
</S>
</HEADLINE>
<TEXT>
<S ID=22299>
    15 – مارتتىن باشلاپ، ئۈرۈمچى شەھىرىدىكى شەھەر – بازار ئىشچى – خىزمەتچىلىرى ئاساسىي داۋالىنىش سۇغۇرتىسى نۇقتىلىق بېكىتىلگەن داۋالاش ئاپپاراتلىرى ۋە ئۈرۈمچى شەھىرىدىكى شەھەر، يېزا ئاھالىلىرىنىڭ ئاساسىي داۋالىنىش سۇغۇرتىسى نۇقتىلىق بېكىتىلگەن داۋالاش ئاپپاراتلىرى ئامبۇلاتورىيەدە ئېلېكتىرونلۇق رېتسېپ چىقىرىپ بېرىشنى يولغا قويدى.
</S>
<S ID=22300>
بۇ تەدبىر بۇنىڭدىن كېيىن ئۈرۈمچى شەھىرىدە سوزۇلما خاراكتېرلىك كېسىلى بار ئىشچى – خىزمەتچىلەرنىڭ ئەمدى ‹‹سوزۇلما خاراكتېرلىك كېسەل دەپتىرى››نى ئېلىپ يۈرمەيدىغانلىقىدىن، پەقەت ئىجتىمائىي كاپالەت كارتىسى بولسىلا ئامبۇلاتورىيەدە كېسەل كۆرسىتەلەيدىغانلىقىدىن دېرەك بېرىدۇ.
</S>
<S ID=22301>
پۈتۈن شەھەردىكى 231 مىڭ سوزۇلما خاراكتېرلىك كېسىلى بار بىمارلار شۇ ۋەجىدىن تېخىمۇ قولاي دىياگنوز قويۇش مۇلازىمىتىدىن بەھرىمەن بولالايدۇ.
</S>
<S ID=22302>
    17 – مارت مۇخبىرنىڭ ئۈرۈمچى شەھىرىنىڭ ئاساسىي داۋالىنىش سۇغۇرتىسى بويىچە ئامبۇلاتورىيەدە ئالاھىدە سوزۇلما خاراكتېرلىك كېسەللەرگە قارىتا ئېلېكتىرونلۇق رېتسېپ چىقىرىپ بېرىشنى يولغا قويۇش خىزمىتى يىغىنىدىن ئىگىلىشىچە، 15 – مارتتىن باشلاپ ‹‹ئۈرۈمچى شەھىرىنىڭ شەھەر دەرىجىلىك ئورۇنلاردىكى داۋالىنىش سۇغۇرتىسىغا قاتناشقان ئىشچى – خىزمەتچىلەرنىڭ ئالاھىدە سوزۇلما خاراكتېرلىك كېسىلىنى داۋالاشنى تىزىمغا ئېلىش دەپتىرى››، ‹‹ئۈرۈمچى شەھىرىنىڭ شەھەر – بازار ئاھالىلىرى ئىچىدىكى ئاساسىي داۋالىنىش سۇغۇرتىسىغا قاتناشقانلارنىڭ چوڭ كېسىلىنى داۋالاشنى تىزىمغا ئېلىش دەپتىرى›› ھەم ‹‹ئۈرۈمچى شەھىرىنىڭ دېھقانچىلىق – چارۋىچىلىق رايونىدىكى يېڭىچە ھەمكارلىشىپ داۋالىنىشقا قاتناشقانلارنىڭ سوزۇلما خاراكتېرلىك كېسىلىنى ئامبۇلاتورىيەدە داۋالاشنى تىزىمغا ئېلىش دەپتىرى›› ئەمەلدىن قالدۇرۇلۇپ، ئېلېكتىرونلۇق رېتسېپ چىقىرىش يولغا قويۇلىدىكەن.
</S>
<S ID=22303>
    ئۈرۈمچى شەھەرلىك ئادەم كۈچى بايلىقى ۋە ئىجتىمائىي كاپالەت ئىدارىسىنىڭ مۇناسىۋەتلىك خىزمەتچىسىنىڭ مۇخبىرغا تونۇشتۇرۇشىچە، ئېلېكتىرونلۇق رېتسېپ چىقىرىش يولغا قويۇلغاندىن كېيىن، ئاغرىقلار نۇقتىلىق بېكىتىلگەن داۋالاش مۇلازىمىتى ئاپپاراتلىرىغا بېرىپ ئامبۇلاتورىيەدە كېسەل كۆرسەتسە بولىدىكەن، بۇنىڭ ئۈچۈن پەقەتلا ئىجتىمائىي كاپالەت كارتىسىنى كۆرسەتسىلا بولىدىكەن، يۇقىرىدا تىلغا ئېلىنغان ‹‹ئۈچ خىل دەپتەر››نى ئېلىپ يۈرۈشنىڭ ھاجىتى يوق ئىكەن.
</S>
<S ID=22304>
    ئامبۇلاتورىيەدە ئېلېكتىرونلۇق رېتسېپ چىقىرىشنىڭ يولغا قويۇلۇشى بىر تەرەپتىن سۇغۇرتىغا قاتناشقان ئاممىغا قولايلىق ئېلىپ كېلىپ، سوزۇلما خاراكتېرلىك كېسەلگە گىرىپتار بولغانلارنىڭ ‹‹سوزۇلما خاراكتېرلىك كېسەل دەپتىرى››نىڭ يىتىپ كېتىش، ئالماشتۇرۇش تۈپەيلىدىن ئېلىپ كېلىدىغان قولايسىزلىق ۋە ئاۋارىچىلىكنى تۈگەتسە، يەنە بىر تەرەپتىن داۋالىنىش سۇغۇرتىسى فوندىنىڭ بىخەتەر، مۇكەممەل بولۇشىغا كاپالەتلىك قىلىدىكەن، شۇنداقلا دۇختۇرلارنىڭ سىستېمىدا ئاغرىقلارغا دورا يېزىش ۋاقتىنى تېجەپ ۋە دورا مىقدارىنى ئۆلچەش ئاۋارىچىلىكىدىن قۇتۇلدۇرۇپ، داۋالىنىش سۇغۇرتىسىنى باشقۇرۇشتا ساقلىنىۋاتقان ئايرىم قائىدىگە خىلاپ دورا بېرىش قىلمىشلىرىنى تۈگىتىشكە پايدىلىق ئىكەن.
</S>
<S ID=22305>
ئۇنىڭدىن باشقا، بۇ تەدبىر يەنە داۋالاش سۇغۇرتىسىنى باشقۇرۇش مۇلازىمىتى تەننەرخىنى تۆۋەنلىتىپ، سوزۇلما خاراكتېرلىك كېسەل ئارخىپىنى بېسىپ چىقىرىش ئاۋارىچىلىكىدىن قۇتۇلدۇرىدىكەن.
</S>
</TEXT>
/BODY
/DOC