<DOC>
<DOCID>TIANSHAN.534943</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-07-15 15:08:02</DATE>
</HEADER>
<BODY>
<HEADLINE>
<S ID=33405>
توقسۇ ناھىيەسى قۇرغاقچىلىققا تاقابىل تۇرۇش ئىقتىدارىنى ئاشۇردى
</S>
</HEADLINE>
<TEXT>
<S ID=33406>
   نىياز ساتتار خەۋەر قىلىدۇ: توقسۇ ناھىيەسى بۇ يىل كىرگەندىن بۇيان يۇقىرى ئۈنۈملۈك سۇ تېجەش، يېزا ئىگىلىكىنى ئۇنىۋېرسال ئېچىش ۋە كىچىك ئېتىز – ئېرىق سۇچىلىق قۇرۇلۇشىنى ياخشىلاش قاتارلىق سۇچىلىق ئۇل ئەسلىھە قۇرۇلۇشلىرىنى چىڭ تۇتۇپ، قۇرغاقچىلىققا تاقابىل تۇرۇش ئىقتىدارىنى ئاشۇردى.
</S>
<S ID=33407>
   بۇ ناھىيەدە بۇ يىل ھۆل – يېغىنلىق ھاۋارايى ئاز كۆرۈلگەنلىكتىن، ئۆگەن دەرياسىنىڭ سۈيى كۆرۈنەرلىك ئازىيىپ، يېزا ئىگىلىك ئىشلەپچىقىرىشى قۇرغاقچىلىقنىڭ تەھدىتىگە ئۇچرىغانىدى. ناھىيەلىك پارتكوم، خەلق ھۆكۈمىتى يېزا ئىگىلىكى ۋە يېزا خىزمىتىنىڭ مۇھىم نۇقتىسىنى قۇرغاقچىلىققا تاقابىل تۇرۇش مەركەز قىلىنغان سۇچىلىق ئۇل قۇرۇلۇشلىرىنى كۈچەيتىشكە قارىتىپ، يېزا ئىگىلىك ئىشلەپچىقىرىشىنىڭ ئوڭۇشلۇق قانات يېيىشىغا كاپالەتلىك قىلدى. يۇقىرى ئۈنۈملۈك سۇ تېجەش، تېمىتىپ سۇغىرىش تېخنىكىسىنى ئومۇميۈزلۈك كېڭەيتىش ئاساسىدا، بۇ يىل 265 كىلومېتىر غول ئۆستەڭنى ۋە سۇغىرىش ئېرىقلىرىنى ئومۇميۈزلۈك رېمونت قىلىپ، سۇغىرىش يوللىرىنى راۋانلاشتۇردى. ناھىيە بويىچە 350 تىن ئارتۇق ماشىنىلاشقان قۇدۇقنى ئىشقا كىرىشتۈرۈپ، ئېقىن سۈيى، يەر ئاستى سۈيى ۋە زەيكەش سۈيىدىن ئۈنۈملۈك پايدىلىنىپ، قۇرغاقچىلىقنى ئۈنۈملۈك پەسەيتتى. سۇغىرىش رايونلىرىنىڭ سۇ مەنبەسى، سۇ زاپىسىنى كۆپەيتىپ، يېزا ئىگىلىكىگە ئىشلىتىلىدىغان سۇنى بىر تۇتاش تەڭشەش، تەقسىملەشكە كاپالەتلىك قىلدى. ناھىيە بويىچە يۇقىرى ئۈنۈملۈك سۇ تېجەش، تېمىتىپ سۇغىرىش تېخنىكىسى قوللىنىلغان 516 مىڭ مو ئېتىز ئاساسىدا بۇ يىل 170 مىليون يۈەندىن كۆپرەك مەبلەغ سېلىپ، 40 مىڭ مو يەردە يۇقىرى ئۈنۈملۈك سۇ تېجەش، تېمىتىپ سۇغىرىش قۇرۇلۇشى، 66 كىلومېتىر تاش ئۆستەڭ ياساش ۋە ئۆزگەرتىپ ياساش قۇرۇلۇشى، 130 يۈرۈش يانداشما سۇچىلىق قۇرۇلۇشى قاتارلىق سۇچىلىق ئۇل ئەسلىھە قۇرۇلۇشلىرىنى كۈچەپ يولغا قويۇپ، پەسىل خاراكتېرلىك سۇ كەمچىل بولۇش مەسىلىسىنى ئۈنۈملۈك ھەل قىلدى.
</S>
</TEXT>
/BODY
/DOC