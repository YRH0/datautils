<DOC>
<DOCID>TIANSHAN.536964</DOCID>
<HEADER>
<CLASS>مەملىكەت</CLASS>
<DATE>2016-07-26 12:32:01</DATE>
</HEADER>
<BODY>
<HEADLINE>
<S ID=34790>
دادىللىق بىلەن ئالدىن يولغا قويۇپ ئالدىن سىناق قىلىش
</S>
</HEADLINE>
<TEXT>
<S ID=34791>
ـــ ئېلىمىزنىڭ ئىسلاھات، تەرەققىيات تەجرىبە ئېتىزى شېنجېن ئالاھىدە ئىقتىسادىي رايونى توغرىسىدا
</S>
<S ID=34792>
شىنخۇا ئاگېنتلىقى مۇخبىرى پېڭ يۇڭ
</S>
<S ID=34793>
    بۇ يىل ئىيۇندا شېنجېن ئالاھىدە ئىقتىسادىي رايونى چيەنخەي باشقۇرۇش ئىدارىسى، سودىگەر چاقىرىش ئىدارىسى شېرىكچىلىك شىركىتى قۇرۇپ، ئۈچ يىلدىن بەش يىلغىچە تىرىشچانلىق كۆرسىتىپ ئەركىن سودا رايونىنىڭ يېڭى تىجارەت ئەندىزىسىنى ئاساسىي جەھەتتىن ئورناتماقچى شۇنداقلا ‹‹بىر بەلباغ، بىر يول›› بويىدىكى دۆلەت ۋە رايونلاردا بىر نەچچە ئەركىن سودا رايونى قۇرۇپ، شېنجېننىڭ ئىسلاھات، تەرەققىيات ۋە ئەركىن سودا رايونى تەجرىبىسىنى كېڭەيتمەكچى بولدى.
</S>
<S ID=34794>
    چيەنخەيدىن ئىبارەت ‹‹شېنجېن ئالاھىدە ئىقتىسادىي رايونىدىكى ئالاھىدە رايون››نىڭ ئىسلاھات، ئېچىۋېتىشنى چوڭقۇرلاشتۇرۇش، گۇاڭدۇڭ – شياڭگاڭ – ئاۋمېن ھەمكارلىقىنى ئىلگىرى سۈرۈش، ‹‹بىر بەلباغ، بىر يول›› ئىسراتېگىيەسىدىكى ئورنى ۋە سۇپىلىق رولىنىڭ كۈنسايىن گەۋدىلىنىشكە ئەگىشىپ، بۇ رايون خەلقئارا ئىقتىساد – سودا قائىدىسى، پۇل مۇئامىلە، قانۇن ئىدارە قىلىش، ئىختىساسلىقلار، شېنجېن – شياڭگاڭ ھەمكارلىقى، تۈزۈلمە – مېخانىزم قاتارلىق ئاچقۇچلۇق ساھەلەردە يول ئېچىپ ئىزدىنىپ، مەملىكەت بويىچە ئالدىنقى قاتاردا تۇرىدىغان ئىسلاھات، يېڭىلىق يارىتىش نەتىجىلىرىنى ئۈزلۈكسىز ياراتتى.
</S>
<S ID=34795>
    چيەنخەي باشقۇرۇش ئىدارىسىنىڭ باشلىقى دۇ پېڭ: بىز ئىسلاھاتنى ئومۇميۈزلۈك چوڭقۇرلاشتۇرۇش داۋامىدا تۈزۈلمىدە تىرىشىپ يېڭىلىق يارىتىپ، چيەنخەينىڭ دۆلەتنىڭ تەرەققىيات ئىستراتېگىيەسىدىكى مۇھىم رولىنى تولۇق جارى قىلدۇرۇپ، ئۇنى يېڭى بىر نۆۋەتلىك ئىسلاھات ۋە ئېچىۋېتىش رايونىغا ئايلاندۇرىمىز، دېدى.
</S>
<S ID=34796>
    30 نەچچە يىل ئىلگىرى پارتىيە رەھبەرلىكىدە شېنجېن، جۇخەي، شەنتۇ، شيامېن قاتارلىق ئالاھىدە ئىقتىسادىي رايونلار قۇرۇلدى.
</S>
<S ID=34797>
    1980 – يىلى شېنجېن ئالاھىدە ئىقتىسادىي رايونىنى قۇرۇش تەستىقلىنىپ، ئالاھىدە رايونلارنىڭ ئىسلاھات، ئېچىۋېتىش مۇقەددىمىسى باشلاندى.
</S>
<S ID=34798>
    1981 – يىلى شېنجېن شېكۇ سانائەت رايونىنىڭ دەرۋازىسى ئالدىغا ‹‹ۋاقىت ئالتۇن، ئۈنۈم ھايات دېمەكتۇر››دەپ يېزىلغان ئابىدە تىكلىنىپ، دۇنيانى زىلزىلىگە سالدى.
</S>
<S ID=34799>
    تۇنجى بولۇپ تەقسىمات تۈزۈمى ئىسلاھ قىلىندى؛
</S>
<S ID=34800>
    تۇنجى بولۇپ قۇرۇلۇشقا خېرىدار چاقىرىش تۈزۈمى يولغا قويۇلۇپ، بىر كۈندە ئۈچ قەۋەت بىنا سېلىش مۆجىزىسى يارىتىلدى؛
</S>
<S ID=34801>
    تۇنجى بولۇپ كادىرلار ئىشلىرى تۈزۈمى ئىسلاھ قىلىنىپ، ئەسلىدىكى دەرىجە، مائاشنى توڭلىتىپ تەكلىپ قىلىش تۈزۈمى يولغا قويۇلدى؛
</S>
<S ID=34802>
    كارخانىلار ئۆزلىرى تەسىس قىلغان تۇنجى پاي بانكىسى، تۇنجى پاي سۇغۇرتا شىركىتى، جۇڭگو بىلەن چەت ئەل شېرىكلەشكەن تۇنجى پاي كارخانىسى قۇرۇلدى...
</S>
<S ID=34803>
    ئالاھىدە رايوندا سانسىزلىغان يېڭىلىقلار بارلىققا كېلىپ، باھار گۈلدۈرمامىسىغا ئوخشاش جۇڭگونى لەرزىگە كەلتۈردى.
</S>
<S ID=34804>
شېنجېن ئەڭ ئالدىدا مېڭىپ يول ئېچىشتەك غەيرەت – شىجائىتى بىلەن مەملىكەت بويىچە باشلامچىلىق بىلەن سوتسىيالىستىك بازار ئىگىلىكى تۈزۈلمىسىنى ئورنىتىپ تېز راۋاجلاندى.
</S>
<S ID=34805>
    شېنجېن يۈمىن بېلىقچىلار كەنتىنى شېنجېن ئالاھىدە ئىقتىسادىي رايونىنىڭ كىچىكلىتىلگەن كارتىنىسى، دېيىشكە بولىدۇ.
</S>
<S ID=34806>
شېنجېن شەھىرىنىڭ لوخۇ رايونىغا جايلاشقان يۈمىن بېلىقچىلار كەنتى 20 – ئەسىرنىڭ 80 – يىللىرى 10 مىڭ يۈەنلىك ئائىلىلەر بارلىققا كەلگەن كەنت بولۇپ، بۈگۈنكى كۈندە ئاللىقاچان زامانىۋى كەنتكە ئايلىنىپ، ئاساسىي قاتلامنى تەرتىپكە سېلىش يولىدا ئىلگىرىلىمەكتە.
</S>
<S ID=34807>
    يېقىنقى ئىككى يىلدىن بۇيان بۇ كەنت نەنخۇ كوچا باشقارمىسىدا ئاساسىي قاتلام پارتىيە قۇرۇلۇشىنىڭ سۈپىتىنى ئېتىراپ قىلىش سىستېمىسىنى ئورنىتىپ، پارتىيە ئەزالىرىنىڭ سالاھىيىتى ئېنىق بولۇش، ‹‹خەلقنىڭ ساداسىغا قولاق سېلىش، خەلقنىڭ ئەرز – شىكايىتىگە ئىپادە بىلدۈرۈش، خەلقنىڭ قىيىنچىلىقىنى ھەل قىلىش›› قاتارلىق پائالىيەتلەرنى قانات يايدۇرۇپ، پارتىيەنى قاتتىق باشقۇرۇش، مۇلازىمەتچان پارتىيە تەشكىلاتى قۇرۇش، ئاساسىي قاتلامنى تەرتىپكە سېلىش قاتارلىق جەھەتلەردە يېڭىلىق يارىتىپ ئەمەلىيەتتىن ئۆتكۈزدى.
</S>
<S ID=34808>
نەنخۇ كوچا باشقارمىسى پارتىيە خىزمىتى كومىتېتىنىڭ شۇجىسى لياڭ رۈي: ئىجتىمائىي مەسىلىلەر بارغانسېرى كۆپىيىۋاتىدۇ، بىز بۇلارغا جاۋاب تېپىشىمىز كېرەك، دېدى.
</S>
<S ID=34809>
    30 يىلدىن كۆپرەك ۋاقىتتىن بۇيانقى تەرەققىيات ئارقىلىق شېنجېن 30 مىڭ نوپۇسقا ئىگە چەت كىچىك بازاردىن نوپۇسى 10 مىليوندىن ئاشىدىغان زامانىۋى شەھەرگە ئايلاندى، شېنجېن رايونىنىڭ ئىشلەپچىقىرىش ئومۇمىي قىممىتى 1979 – يىلى 200 مىليون يۈەنگە يەتمەيتتى، 2015 – يىلى 1 تىرىليون 750 مىليارد يۈەنگە يېتىپ، دۇنيا ئىقتىسادىي تەرەققىيات تارىخىدا مۆجىزە ياراتتى.
</S>
<S ID=34810>
    شېنجېن شەھەرلىك سوتسىيالىزم ئىنستىتۇتىنىڭ مۇئاۋىن مۇدىرى تەن گاڭ: شېنجېننىڭ تەرەققىيات يولى جۇڭگو تەرەققىيات يولىنىڭ كارتىنىسى بولۇپ، جۇڭگوچە سوتسىيالىزم يولىنىڭ جانلىق ۋە كۈچلۈك ھاياتىي كۈچىنى گەۋدىلەندۈردى، دېدى.
</S>
<S ID=34811>
    ‹‹شېنجېن ئىلگىرى تەرەققىياتتا ئىسلاھاتقا تايانغان، كەلگۈسى تەرەققىياتتىمۇ يەنىلا ئىسلاھاتقا تايىنىدۇ.
</S>
<S ID=34812>
بىز ئىسلاھاتنى ئومۇميۈزلۈك چوڭقۇرلاشتۇرۇش مۇساپىسىدە ئىشنى ئەڭ يادرولۇق، ئەڭ مۇھىم، ھەممىگە تەسىر كۆرسىتىدىغان ئىسلاھاتتىن باشلىشىمىز كېرەك، بۇ مەسىلىلەرنى ئاۋۋال ھەل قىلغاندا شېنجېن تېخىمۇ تېز تەرەققىي قىلىدۇ›› دېدى گۇاڭدۇڭ ئۆلكىلىك پارتكومنىڭ مۇئاۋىن شۇجىسى، شېنجېن شەھەرلىك پارتكومنىڭ شۇجىسى ما شىڭرۈي.
</S>
<S ID=34813>
شىنخۇا ئاگېنتلىقى
</S>
<S ID=34814>
‏
</S>
</TEXT>
/BODY
/DOC