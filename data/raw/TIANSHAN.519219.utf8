<DOC>
<DOCID>TIANSHAN.519219</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-04-22 15:37:04</DATE>
</HEADER>
<BODY>
<HEADLINE>
<S ID=26232>
كۇچا ناھىيەسى ئېنېرگىيە تېجەپ، بۇلغىما ئازايتىش تەدبىرىنى كۈچەيتتى
</S>
</HEADLINE>
<TEXT>
<S ID=26233>
    ئەھمەد ئىسمائىل خەۋەر قىلىدۇ: كۇچا ناھىيەسى بۇ يىل كىرگەندىن بۇيان، ئېنېرگىيە تېجەپ مۇھىت ئاسراش تىپىدىكى سانائەت كارخانىلىرىنى راۋاجلاندۇرۇشنى مۇھىم نۇقتا قىلىپ، ئېنېرگىيە تېجەيدىغان، مۇھىت ئاسرايدىغان ۋە ئىقتىسادنى راۋاجلاندۇرىدىغان يېڭى تىپتىكى كەسىپ تۈرلىرىنىڭ ناھىيەدە ماكانلىشىشىغا ئەھمىيەت بەردى.
</S>
<S ID=26234>
   بۇ ناھىيە ئېنېرگىيە تېجەپ، بۇلغىما ئازايتىش تەدبىرىنى كىچىك، مىكرو كارخانىلارغىچە كېڭەيتىپ، سانائەت كارخانىلىرىنىڭ بۇلغىما قويۇپ بېرىش ئۆلچىمىنى ئەڭ تۆۋەن چەككە چۈشۈردى. كۆمۈر يېقىلغۇ قىلىنىدىغان كىچىك، مىكرو كارخانىلارنىڭ پار قازانلىرىنى تاقاپ، ئېنېرگىيە تېجەپ، بۇلغىما ئازايتىدىغان قىلىپ ئۆزگەرتتى. يېڭىدىن يولغا قويۇلغان تۈرلەرنىڭ ئېنېرگىيە سەرپىياتىنى تەكشۈرۈپ، مۇھىت تەسىرىنى باھالاشنى كۈچەيتىپ، تېخنىكىسى قالاق، ئېنېرگىيە سەرپىياتى يۇقىرى، بۇلغىمىنى ئۆلچەمدىن كۆپ قويۇپ بېرىدىغان تۈرلەرنى كىرگۈزۈشنى چەكلەپ، يېڭىدىن قۇرۇلىدىغان ۋە كېڭەيتىپ قۇرۇلىدىغان تۈرلەردە بۇلغىما كۆپەيمەسلىكنى مۇھىم ئورۇنغا قويدى. سانائەت كارخانىلىرىنىڭ كۆلىمى ۋە مەھسۇلات مىقدارىنى مۇۋاپىق تەڭشەپ، تەكرار قۇرۇلۇش قىلىش ۋە بايلىقنى ئىسراپ قىلىشنىڭ ئالدىنى ئالدى.
</S>
<S ID=26235>
   ئۇقۇشىمچە، بۇ ناھىيە بۇلتۇر قىشتىن ھازىرغىچە يېزا – بازارلار ۋە ئاممىۋى سورۇنلارغا 14 مىڭ 296 يۈرۈش ئېنېرگىيە تېجەيدىغان چىراغ ئورناتقان؛ 12 مىڭ 560 ئاپتوموبىلنى ماي بىلەن گازنى تەڭ يېقىلغۇ قىلىدىغان قىلىپ ئۆزگەرتىپ، 3 مىليون 760 مىڭ كىلوۋات توك، 720 مىڭ لىتىر يېقىلغۇ ماينى تېجەپ قالغان؛ يېڭىدىن قۇرۇلىدىغان، كېڭەيتىپ قۇرۇلىدىغان ۋە ئۆزگەرتىپ قۇرۇلىدىغان خىزمەت بىناسى، ئولتۇراق ئۆيلەرنى %80 تىن %95 كىچە ئېنېرگىيە تېجەيدىغان قىلىپ سېلىشنى بېكىتكەن. يېزا ئىگىلىكىدە يۇقىرى سەرپىياتلىق، قالاق يېزا ئىگىلىك ماشىنا، سايمانلىرىنى ئىشلىتىشنى چەكلىگەن ھەم سۇ تارتىش، سۇ يەتكۈزۈش ئۈسكۈنىلىرىنى ئۆزگەرتىپ، ئېنېرگىيە تېجەش بىلەن بۇلغىما ئازايتىشنىڭ مۇناسىۋىتىنى ياخشى بىر تەرەپ قىلغان.
</S>
<S ID=26236>
‏
</S>
</TEXT>
/BODY
/DOC