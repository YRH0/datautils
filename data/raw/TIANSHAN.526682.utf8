<DOC>
<DOCID>TIANSHAN.526682</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-03 17:33:23</DATE>
</HEADER>
<BODY>
<HEADLINE>
<S ID=29655>
دەۋران كۈلدى دېھقانغا، دېھقان يەتتى ئارمانغا
</S>
</HEADLINE>
<TEXT>
<S ID=29656>
 ئابدۇسالام قادىر
</S>
<S ID=29657>
   غۇلجا شەھىرىنىڭ خەنبىڭ يېزىسى خەنبىڭ كەنتىدىكى بۇ يىل 65 ياشقا كىرگەن مەمتىمىن يۈسۈپ ياشلارغا خاس غەيرەت – شىجائىتى، ئىگىلىك تىكلەش ئىرادىسىگە تايىنىپ، پارتىيەنىڭ ئەۋزەل سىياسىتى ۋە قوللىشىدا ئۆز ئالدىغا ئىگىلىك تىكلەپ، ياشلارغا ئۈلگە ياراتتى. كەنتتىكى ئەمگەكچىلەرگە ئىش ئورنى ھازىرلاپ، كىرىمىنىڭ كۆپىيىشىگە تۈرتكە بولۇپ، يۈرتداشلىرىنى ئۆزى بىلەن تەڭ بېيىشقا يېتەكلىدى.
</S>
<S ID=29658>
   مەمتىمىن يۈسۈپ بۇلتۇر ھۆكۈمەتنىڭ زاۋۇت قۇرۇش ئۈچۈن ئاجرىتىپ بەرگەن يېرىگە زاۋۇت سېخى قۇرۇش، خىزمەت بىناسى سېلىش، ئىچكىرى ئۆلكىلەردىن زاۋۇتقا كېرەكلىك ئۈسكۈنىلەرنى كىرگۈزۈش، شىركەت قۇرۇش رەسمىيەتلىرىنى بېجىرىش، ئىشچى قوبۇل قىلىشقا ئۆزى يالغۇز چاپتى. غۇلجا شەھىرى چېگرا ئىقتىسادىي ھەمكارلىق رايونىنىڭ سانائەت بازىسىدىكى ‹‹ئالما يۇرت›› يېمەكلىك زاۋۇتىنىڭ سېخ ۋە ئىشخانا بىناسى يېقىندا پۈتكەندىن كېيىن مەمتىمىن يۈسۈپ تېخىمۇ ئالدىراش بولۇپ كەتتى. ئۇ ھازىر ھەر كۈنى تاڭ ئېتىشى بىلەن يېڭى قۇرۇلغان بۇ زاۋۇتقا كېلىپ، زاۋۇتنىڭ ئىشلىرىنى يۈرۈشتۈرۈۋەتكەندىن كېيىن، خەنبىڭ كەنتىدىكى ناۋات ئىشلەپچىقىرىش زاۋۇتىغا بېرىپ ئىشلەپچىقىرىشقا يېتەكچىلىك قىلىدىغان بولدى.
</S>
<S ID=29659>
   مەمتىمىن يۈسۈپ ئائىلىسىدىكى بەش جان ئىلگىرى 15 مو تېرىلغۇ يېرىگە تايىنىپ تىرىكچىلىك قىلاتتى. شەھەرنىڭ تەرەققىيات ئېھتىياجى ئۈچۈن 2002 – يىلى ئۇنىڭ ئائىلىسىنىڭ تېرىلغۇ يېرى ئېلىنىپ، 330 مىڭ يۈەن تولۇقلىما پۇلغا ئېرىشتى. مەمتىمىن يۈسۈپ كەنتتىكى يېرى ئېلىنغان دېھقان ياشلارنىڭ بىكار يۈرگەنلىكىنى كۆرۈپ، ئۆز ئالدىغا ئىگىلىك تىكلەپ، بۇ ياشلارغا ئىشقا ئورۇنلىشىش پۇرسىتى يارىتىپ بېرىش ئۈچۈن كەنت مەركىزىدىن بەش مو يەر سېتىۋېلىپ، ياغاچ ماتېرىياللىرىنى پىششىقلاش زاۋۇتى قۇردى. بۇنىڭ بىلەن ئىككى ئوغلى ۋە كەنتتىكى ئون ياش بۇ زاۋۇتتا ئىشلىدى. 2008 – يىلىغىچە زاۋۇتنىڭ كىرىمىنى 1 مىليون يۈەنگە يەتكۈزدى. ئۇ بۇ ئىش بىلەنلا بولدى قىلماي، ئىلى ۋادىسىدا ناۋات ۋە كەمپۈت ئىشلەپچىقىرىش كەسپىنىڭ ئۇزاق يىللىق تارىخقا ئىگە ئىكەنلىكىنى، بىراق كۆلەملەشمىگەنلىكىنى بايقاپ، زاۋۇت قۇرۇپ ناۋات ئىشلەپچىقىرىش نىيىتىگە كېلىپ، شۇ يىلى يېزا ۋە كەنت رەھبەرلىرىنىڭ قوللىشىدا 3 مىليون يۈەن مەبلەغ سېلىپ، ئۆز قورۇسىدا 1050 كىۋادرات مېتىر كۆلەمدە ناۋات ئىشلەپچىقىرىش زاۋۇتى قۇرۇپ، ‹‹ئالما يۇرت›› ماركىسىنى تىزىملاتتى. ناۋاتنىڭ تەمىنى ياخشىلاش ئۈچۈن غۇلجا شەھىرىدە ناۋات ئىشلەپچىقىرىش كەسپى بىلەن بىرقانچە ئەۋلاد شۇغۇللانغان ئۇستاملارنى تەكلىپ قىلىپ، كەنتتىكى يېرى ئېلىنغان دېھقان ئائىلىلىرىدىكى 40قا يېقىن ئەمگەكچىنى ئىشقا ئورۇنلاشتۇردى.
</S>
<S ID=29660>
   ناۋات زاۋۇتى كەنتتىكىلەرنىڭ ئىشقا ئورۇنلىشىشىدىكى ياخشى بىر سەھنە بولدى. مەمتىمىن يۈسۈپ ھەر قېتىم ئىشچىلارنىڭ چېھرىدىكى كۈلكىنى كۆرگىنىدە كۆڭلى تېخىمۇ ئەمىن تاپاتتى. ئۇنىڭ جاپالىق ئەجرى نەتىجىسىدە، زاۋۇتنىڭ ئىشلەپچىقىرىشى كۆلەملىشىشكە يۈزلىنىپ، يىللىق مەھسۇلات مىقدارى 250 توننىغا يېتىپ، يىلىغا 3 مىليون يۈەندىن ئارتۇق كىرىم قىلدى. مەھسۇلاتلىرى ئاپتونوم رايون ھەتتا ئىچكىرى ئۆلكىلەردە بازار تېپىپ، ئېھتىياجنى قاندۇرالماي قالدى. بۇلتۇر ئۇ زاۋۇت كۆلىمىنى كېڭەيتىش، ئىشلەپچىقىرىشنى قېلىپلاشتۇرۇش، ئۆلچەملەشتۈرۈش ئۈچۈن يېڭى زاۋۇت قۇرۇشقا تۇتۇش قىلدى. غۇلجا شەھىرى چېگرا ئىقتىسادىي ھەمكارلىق رايونى باشقۇرۇش كومىتېتىنىڭ رەھبەرلىرى ئۇنىڭ ئىگىلىك تىكلىشىگە مەدەت بېرىپ، سانائەت بازىسىدا ئۇنىڭغا ئالتە مو يەر ئاجرىتىپ بەردى ھەم مەبلەغ، تۈر قۇرۇلۇشى ۋە سىياسەت جەھەتتىن يۆلىدى. مەمتىمىن يۈسۈپ بۇ پۇرسەتنى چىڭ تۇتۇپ، 7 مىليون يۈەن مەبلەغ سېلىپ، يىللىق مەھسۇلات مىقدارى 3000 توننىغا يېتىدىغان 4000 كىۋادرات مېتىر كۆلەمدە زاۋۇت قۇردى. شاڭخەي شەھىرىدىن ناۋات، كەمپۈت ئىشلەپچىقىرىش ئۈسكۈنىلىرىنى كىرگۈزۈپ، ئىلغار تېخنىكا، زامانىۋى ئۈسكۈنىلەر بىلەن ئىشلەپچىقىرىشنى باشلىدى.
</S>
<S ID=29661>
   مەمتىمىن يۈسۈپنى يېقىندا يېڭى قۇرۇلغان زاۋۇتىدا ئۇچراتتىم. ئۇ مۇنداق دېدى: ھازىر كونا زاۋۇتنىڭ كۈنلۈك مەھسۇلات ئىشلەپچىقىرىش مىقدارى 600 كىلوگىرامغا يېتىدۇ. يېڭى زاۋۇت پات ئارىدا ئىشقا كىرىشىدۇ. يېقىندا ئىلى ‹‹ئالما يۇرت›› يېمەكلىك چەكلىك مەسئۇلىيەت شىركىتىنى قۇردۇم ھەم خەنبىڭ كەنت ئاھالە كومىتېتى بىلەن كەنتتىكى يېرى ئېلىنغان دېھقانلاردىن 100 ئەمگەكچىنى زاۋۇتقا ئىشقا ئورۇنلاشتۇرۇش كېلىشىمى ئىمزالىدىم. يېقىندا بۇ ئەمگەكچىلەر ئىشقا چۈشۈپ، ئايدا 2000 يۈەندىن 5000 يۈەنگىچە ئىش ھەققى ئالىدۇ. 
</S>
</TEXT>
/BODY
/DOC