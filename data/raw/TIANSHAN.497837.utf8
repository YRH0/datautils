<DOC>
<DOCID>TIANSHAN.497837</DOCID>
<HEADER>
<CLASS>خەلقئارا</CLASS>
<DATE>2016-02-16 10:37:07</DATE>
</HEADER>
<BODY>
<HEADLINE>
<S ID=11152>
سۈرىيەنىڭ شىمالىدىكى ئىككى دوختۇرخانا، بىر مەكتەپ ھۇجۇمغا ئۇچراپ ئاز دېگەندە 24 ئادەم قازا قىلدى
</S>
</HEADLINE>
<TEXT>
<S ID=11153>
   جۇڭگو ئاخبارات ئاگنېتلىقى بېيجىڭ 15-فېۋرال تېلېگراممىسى: شۇ يەر ۋاقتى 15-فېۋرال، سۈرىيەنىڭ شىمالىدىكى ئىككى دوختۇرخانا ۋە بىر مەكتەپ ھۇجۇمغا ئۇچراپ، ئاز دېگەندىمۇ 24 ئادەم قازا قىلدى، ئۇنىڭدىن باشقا يەنە سەككىز ئادەم يوقاپ كەتتى.
</S>
<S ID=11154>
   ئامېرىكا سىملىق تېلېۋىزىيە خەۋەرلەر تورىنىڭ 15-فېۋرال خەۋەر قىلىشىچە، سۈرىيە ھەلەبتىكى بىر دوختۇرخانا ۋە بىر مەكتەپ شۇ كۈنى بومبا ھۇجۇمىغا ئۇچرىغان.
</S>
<S ID=11155>
نەق مەيداندىكى بىر داۋالاش خادىمىنىڭ ئېيتىشىچە، ھۇجۇمدا 15 ئادەم قازا قىلغان، 40 ئادەم يارىلانغان.
</S>
<S ID=11156>
قازا قىلغانلار ئىچىدە ئاياللار ۋە بالىلار بار بولۇپ، دوختۇرخانىدا داۋالىنىۋاتقان باشقا بىمارلار ھۇجۇمدىن كېيىن دەرھال تارقاقلاشتۇرۇلغان.
</S>
<S ID=11157>
   بۇنىڭدىن باشقا، «دۆلەت تەۋەلىكى يوق دوختۇرلار» خەلقئارا تەشكىلاتىنىڭ سۈرىيەنىڭ ئىدلىب ئۆلكىسىدىكى بىر دوختۇرخانىسىمۇ شۇ كۈنى بىر قانچە مىنۇتنىڭ ئىچىدە نەچچە قېتىم ھۇجۇمغا ئۇچرىغان، ھۇجۇمدا دوختۇرخانا ۋەيران بولغان، دوختۇرخانىنىڭ داۋالاش خادىملىرى ۋە بىمارلار بولۇپ ئاز دېگەندە توققۇز ئادەم قازا قىلغان، دوختۇرخانىنىڭ سەككىز خىزمەتچىسى يوقاپ كەتكەن.
</S>
<S ID=11158>
   سۈرىيەدە ئىچكى ئۇرۇش پارتلىغاندىن بۇيان، سۈرىيە ۋەزىيىتى ئىزچىل ھالدا تىنچ بولمىدى.
</S>
<S ID=11159>
ئەنگلىيە رادىيو شىركىتىنىڭ خەۋەر قىلىشىچە، يېقىنقى بەش يىلدىن بۇيان، سۈرىيەدىكى ئىچكى ئۇرۇشتا 250 مىڭدىن كۆپ ئادەم قازا قىلغان، 110 مىڭدىن كۆپ ئادەم ئۆي-ماكانلىرىدىن ئايرىلىپ سەرسان-سەرگەردان بولغان.
</S>
<S ID=11160>
   دۇنيا سەھىيە تەشكىلاتىنىڭ سانلىق مەلۇماتلىرىغا قارىغاندا، 2015-يىلى سۈرىيەدىكى داۋالاش ئەسلىھەلىرى ئەڭ ئېغىر ھۇجۇمغا ئۇچرىغان بىر يىل ئىكەن.
</S>
<S ID=11161>
بۇلتۇر ئىيۇندىن ئاۋغۇستقىچىلا تەخمىنەن 70قا يېقىن مەخسۇس سەھىيە ئەسلىھەلىرىگە قارىتىلغان ھۇجۇم يۈز بەرگەن.
</S>
<S ID=11162>
2011-يىلى مارتتىن 2015-يىلى نويابىرغىچە سۈرىيەدە ئاز دېگەندە 240 ئېغىز داۋالاش ئاپپاراتىغا قارىتىلغان 336 قېتىملىق ھۇجۇم يۈز بېرىپ، 697 نەپەر داۋالاش خادىمى قازا قىلغان. 
</S>
</TEXT>
/BODY
/DOC