<DOC>
<DOCID>TIANSHAN.557947</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-10-20 12:41:23</DATE>
</HEADER>
<BODY>
<HEADLINE>
<S ID=54467>
ئاقسۇ ۋىلايىتىدە يانتېلېفون ئابۇنىچىسى 2مىليون 582 مىڭغا يەتتى
</S>
</HEADLINE>
<TEXT>
<S ID=54468>
    ھەر 10مىڭ كىشىنىڭ 8983ىدە يانتېلېفون بار بولدى
</S>
<S ID=54469>
    ئابدۇسالام ئابلىز خەۋەر قىلىدۇ: ئاقسۇ ۋىلايىتىنىڭ يېقىنقى يىللاردىن بۇيان خەلق تۇرمۇشى قۇرۇلۇشى تۈرلىرىنى پائال يولغا قويۇشى، نەپ يەتكۈزۈش سىياسەتلىرىنى جايىغا ئەمەلىيلەشتۈرۈشى بىلەن ۋىلايەتنىڭ ناھىيە، شەھەرلىرىدىكى ھەر مىللەت ئاممىنىڭ كىرىمى ئۈزلۈكسىز ئېشىپ، يان تېلېفون ئابۇنىچىسى 2 مىليون 582 مىڭغا يېتىپ، ھەر 10 مىڭ كىشىنىڭ 8983ىدە يان تېلېفون بولۇش ئىشقا ئاشتى.
</S>
<S ID=54470>
    ئونسۇ ناھىيەسىنىڭ توخۇلا يېزىسى توخۇلا كەنتىدىكى ياڭ مىنجۇڭ يان تېلېفون ئارقىلىق قەشقەردىكى سودىگەر بىلەن يېزا ئىگىلىك مەھسۇلاتلىرى سودىسىنى پۈتتۈردى.
</S>
<S ID=54471>
ئۇ يان تېلېفوندا بازار ئەھۋالىنى ۋاقتىدا ئىگىلەپ، ئۆزى تېرىغان سەۋزە، بەرەڭگى قاتارلىق يېزا ئىگىلىك مەھسۇلاتلىرىنى ئاپتونوم رايونىمىز ئىچى – سىرتىدىكى تاللا بازارلىرى، رېستورانلارغا سېتىپلا قالماي، يەنە كۆكتاتچىلىق كەسپىي ھەمكارلىق كوپىراتىپى قۇرۇپ، ئائىلىسىدە قىيىنچىلىقى بارلارنىڭ بېيىشىغا تۈرتكە بولدى.
</S>
<S ID=54472>
    شايار ناھىيەسىنىڭ قىزىلبايراق بازىرى ئاقباش كەنتىدىكى قاسساپ توختىنۇر ھاجىبەكرى مۇنداق دېدى: بۇرۇن قوينى باقمىچىلىق فېرمىلىرىغا بېرىپ كۆرۈپ ئالاتتىم، بېرىپ كەلگۈچە كۆپ ۋاقتىم ئىسراپ بولاتتى، ھازىر يان تېلېفون ئارقىلىق باقمىچىلىق فېرمىلىرى بىلەن ئالاقىلىشىپ، يان تېلېفوندىكى سىن كۆرۈنۈشىدىن قويلارنىڭ ئورۇق – سېمىزلىكىنى ئېنىق پەرقلەندۈرۈپ سېتىۋالىدىغان بولدۇم.
</S>
<S ID=54473>
    بۇ ۋىلايەت يېقىنقى يىللاردىن بۇيان ئاپتونوم رايوننىڭ تۈرلۈك تەدبىر، ئورۇنلاشتۇرمىلىرىنى قەتئىي ئىزچىللاشتۇرۇپ، خاس باقمىچىلىق، ئەسلىھەلىك يېزا ئىگىلىكى، ئۆزگىچە باغ – ئورمانچىلىق، خاس تېرىقچىلىقنى راۋاجلاندۇرۇش ئارقىلىق ھەر مىللەت ئاممىنىڭ كىرىمىنى ئاشۇردى.
</S>
<S ID=54474>
يەنە ئۇچۇر كەسپىي قۇرۇلۇشىنى تېزلىتىپ، دېھقانچىلىق، چارۋىچىلىق رايونلىرىدا ئالاقە تورى ئۇل ئەسلىھە قۇرۇلۇشىغا زور مەبلەغ سېلىپ، يېزا – بازار ۋە مەمۇرىي كەنتلەرنى ئالاقە تورى، ئىنتېرنېت تورى بىلەن قاپلاش سالمىقىنى زورايتتى.
</S>
<S ID=54475>
ئوپتىك تالا، كەڭ بەلباغ تورىنىڭ ئائىلىلەرگىچە ئومۇملىشىشىغا ئەگىشىپ، دېھقان – چارۋىچىلارنىڭ نەزەر دائىرىسى، بېيىش يولى تېخىمۇ كېڭەيدى، تۇرمۇش سەۋىيەسىمۇ كۆرۈنەرلىك ئاشتى.
</S>
<S ID=54476>
2015 – يىلى ۋىلايەت بويىچە شەھەر، بازار ئاھالىسىنىڭ ئىلكىدىكى ئوتتۇرىچە كىرىمى 23 مىڭ يۈەنگە يېتىپ، 2014 – يىلىدىكىدىن %11.3 ئاشتى؛ دېھقان – چارۋىچىلارنىڭ ئوتتۇرىچە ساپ كىرىمى 11 مىڭ يۈەندىن ئېشىپ، 2014 – يىلىدىكىدىن %7.8 ئاشتى.
</S>
<S ID=54477>
تۇرمۇش سۈپىتى كۈنسېرى ئۆسۈۋاتقان شەھەر، يېزا ئاھالىلىرى ئۇچۇر ئىگىلەشنىڭ مۇھىملىقىنى بارغانسېرى تونۇپ يەتتى، 2015 – يىلى يىل ئاخىرىغىچە ۋىلايەتتىكى يېزا – بازارلارغا ئوپتىك تالا يەتكۈزۈلۈش نىسبىتى %100كە، مەمۇرىي كەنتلەرگە ئوپتىك تالا يەتكۈزۈلۈش نىسبىتى %97 كە، يېزىلاردىكى تېلېگراف كەڭ بەلباغ ئابۇنىچىسى 55 مىڭغا يەتتى.
</S>
<S ID=54478>
‏    
</S>
</TEXT>
/BODY
/DOC