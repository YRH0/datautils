<DOC>
<DOCID>TIANSHAN.547124</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-05 11:01:49</DATE>
</HEADER>
<BODY>
<HEADLINE>
<S ID=46511>
‹‹داۋان››دىن ئاشقان ئابدۇرۇسۇل ئابلا
</S>
</HEADLINE>
<TEXT>
<S ID=46512>
 ئەنۋەرجان ئىمىن
</S>
<S ID=46513>
   ئاۋات ناھىيەسىدە يېقىندا زىيارەتتە بولۇش جەريانىدا باغ – ئورمانچىلىق كەسپىنىڭ دېھقان – چارۋىچىلارغا بەلگىلىك ئىقتىسادىي ئۈنۈم ئېلىپ كەلگەنلىكىنى، ناھىيەنىڭ نەپ يەتكۈزۈش سىياسەتلىرىنىڭ دېھقانلار كەسپىي ھەمكارلىق كوپىراتىپلىرىنىڭ كۆلىمىنى كېڭەيتىشىگە تۈرتكە بولۇۋاتقانلىقىنى بىلدىم.
</S>
<S ID=46514>
بۇ جەرياندا بۇ ناھىيە بازىرىغا يېقىنلا يەردىكى 800 مو نەشپۈتلۈك، ئالمىلىق ۋە شاپتۇللۇق باغ مېنى قىزىقتۇردى.
</S>
<S ID=46515>
باغدا 30 – 40چە دېھقان ئىشلەۋاتقان بولۇپ، مەي باغلاپ پىشقان ئالما، نەشپۈتلەر شېخىنى كۆتۈرەلمەي قالغانىدى.
</S>
<S ID=46516>
    نېمىدېگەن ئوخشىغان مېۋىلەر بۇ، ئاز ئەجىر قىلمىغانسىلەر – ھە بۇ باغقا؟ دەپ سورىدىم باغدا ئىشلەۋاتقان بىرەيلەندىن.
</S>
<S ID=46517>
    شۇنداق، بۇ يىل بېشىدىن ھازىرغىچە باغنىڭ پەرۋىشىنى چىڭ تۇتتۇق، باغ مەسئۇلىمۇ مۇشۇ كەسىپتە پىشقان، قابىل تېخنىك، كىشىلەر ئۇنى ‹‹باغۋەنچىلىك مۇتەخەسسىسى›› دېيىشىدۇ، سىزنى مۇشۇ باغنىڭ ئىگىسى ھەم بۇ كوپىراتىپنىڭ مەسئۇلى ئابدۇرۇسۇل ئابلانىڭ يېنىغا باشلاپ باراي.
</S>
<S ID=46518>
    ئاۋات ناھىيەسىنىڭ سانائەت رايونىغا جايلاشقان، كۆلىمى ئون مودىن ئاشىدىغان سوغۇق ساقلاش ئىسكىلاتىغا كەلدۇق، بۇ يەردە مەخسۇس ئاۋات ناھىيەسىنىڭ خاس مېۋىلىرى يېڭى پېتى سوغۇق ساقلىنىدىكەن.
</S>
<S ID=46519>
دەرۋازا ئالدىدا ‹‹&lt;يىپەك يولى&gt; مېۋىچىلىك دېھقانلار كەسپىي ھەمكارلىق كوپىراتىپى›› دېگەن ۋىۋىسكا كۆزۈمگە چېلىقتى.
</S>
<S ID=46520>
بىز ئۇدۇللا ئابدۇرۇسۇل ئابلانىڭ ئىشخانىسىغا كىرىپ، ئۇنىڭ بىلەن قىزغىن سالاملاشتۇق.
</S>
<S ID=46521>
ئۇنىڭ ھەمراھلىقىدا سوغۇق ساقلاش ئىسكىلاتى ۋە ئىش ھالقىلىرىنى زىيارەت قىلغاچ، تۆۋەندىكى تەپسىلاتلارغا ئېرىشتىم.
</S>
<S ID=46522>
    ئابدۇرۇسۇل ئابلانىڭ دېيىشىچە، ئۇ 1994 – يىلى ئالىي مەكتەپنىڭ خىمىيە – سانائەت كەسپىنى پۈتكۈزۈپ، 2000 – يىلى ئاۋات ناھىيەلىك ئېلېكتىر ئېنېرگىيە ئىدارىسىگە تەقسىم قىلىنىپتۇ.
</S>
<S ID=46523>
ئۇ ئۆزىنىڭ قىزىقىشى ۋە ئارزۇسى بويىچە ئۆزلۈكىدىن باغ پەرۋىشى تېخنىكىسىنى پىششىق ئۆگەنگەندىن سىرت، يەنە ئۆز خىزمىتىدىمۇ مەلۇم نەتىجە يارىتىپتۇ.
</S>
<S ID=46524>
ئىدارە رەھبەرلىرى ئابدۇرۇسۇل ئابلانى شۇ يىلى ئاۋات ناھىيەلىك ئېلېكتىر ئېنېرگىيە ئىدارىسى مەبلەغ سېلىپ قۇرغان سوغۇق ساقلاش ئىسكىلاتىنىڭ مەسئۇللۇقىغا تەيىنلەپتۇ.
</S>
<S ID=46525>
ئۆزىگە قاتتىق تەلەپ قويۇپ ئىشلەيدىغان ئابدۇرۇسۇل ئابلا بۇ يېڭى تۈردىن ھېچقانداق خەۋىرى بولمىسىمۇ، سوغۇق ساقلاش ئىسكىلاتىنى باشقۇرۇشقا مۇناسىۋەتلىك بىلىملەرنى قېتىرقىنىپ ئۆگىنىپ، ئىش ھالقىلىرىنى تولۇق ئىگىلەپ، تېخنىكىلىق مەسىلىلەرنى ھەل قىپتۇ.
</S>
<S ID=46526>
2001 – يىلى قېرىنداشلىرى دولان يېزىسىدىكى 50 مو نەشپۈتلۈك باغنى ھۆددە ئالغاندا ئۇ قېرىنداشلىرىغا ياردەملىشىپ باغنى تۈجۈپىلەپ باشقۇرۇپتۇ ۋە شۇ يىلى باغدىن يۇقىرى ھوسۇل ئاپتۇ.
</S>
<S ID=46527>
2004 – يىلى خىزمىتىدىن ئىستېپا بېرىپ، دوست – بۇرادەر، ئۇرۇق – تۇغقانلاردىن قەرز ئېلىپ، ھۆددە ئالغان باغ كۆلىمىنى 400 موغا يەتكۈزۈپتۇ.
</S>
<S ID=46528>
2006 – يىلى سودا پۇرسىتى ئىزدەپ تۇنجى تۈركۈمدە 100 توننىدىن ئارتۇق نەشپۈتنى ۋۇخەن شەھىرىگە ئاپىرىپ سېتىپ ئوبدان كىرىم قىپتۇ ۋە ئىچكىرى ئۆلكە، شەھەرلەردە داۋاملىق بازار ئېچىش ئۈچۈن، 2008 – يىلى باغ كۆلىمىنى تېخىمۇ كېڭەيتىپ 700 موغا يەتكۈزۈپتۇ.
</S>
<S ID=46529>
ئابدۇرۇسۇل ئابلا 2009 – يىلى ‹‹يىپەك يولى گۆھىرى›› ماركىسىنى رويخەتكە ئالدۇرۇپ، بۇ ماركىنى ئىچكىرى ئۆلكە، شەھەرلەردىكى سودىگەرلەرگە ۋە ئىستېمالچىلارغا تونۇتۇپتۇ.
</S>
<S ID=46530>
    ئابدۇرۇسۇل ئابلا مۇنداق دېدى: سۈپەتسىز مەھسۇلاتلارنى بازارغا ئەكىرگىلى بولمايدۇ، شۇڭا ئەزالارغا تەلەپنى قاتتىق قويۇپ، مەھسۇلاتلىرىمىزنىڭ ئىچكىرى ئۆلكىلەردە شاللىنىپ قالماسلىقنىڭ ئالدىنى ئالدۇق.
</S>
<S ID=46531>
خېرىدارلىرىمىزنىڭ ئىشەنچىسىگە ئېرىشىش ئۈچۈن، ئەڭ سۈپەتلىك مەھسۇلاتلارنى ئوراپ قاچىلاپ ئىچكىرىگە يۆتكىدۇق.
</S>
<S ID=46532>
دەسلەپتە ئىچكىرى ئۆلكىلەردە ماركىسىز سودا قىلغانىدۇق.
</S>
<S ID=46533>
بۇنداق بولغاندا باشقىلارغا تايىنىپ مال ساتىدىغان گەپكەن.
</S>
<S ID=46534>
‹‹يىپەك يولى گۆھىرى›› ماركىسىنى رويخەتكە ئالدۇرغاندىن كېيىن، ماركىنىڭ رولى بەك چوڭ بولدى.
</S>
<S ID=46535>
ئىلگىرى سوغۇق ساقلاش ئىسكىلاتىمىز بولمىغاچقا ھەر يىلى دېگۈدەك خېلى كۆپ ئالما، نەشپۈتلەر سېسىپ كېتەتتى، باشقىلارغا يىلىغا 1 مىليوندىن ئارتۇق چىقىم قىلىپ، مېۋىلەرنى ساقلاپ بېرىشكە ھاۋالە قىلاتتۇق.
</S>
<S ID=46536>
شۇڭا 2009 – يىلى 500 مىڭ يۈەن مەبلەغ سېلىپ 120 كىۋادرات مېتىرلىق، يىلىغا 120 توننا مېۋە سىغدۇرغىلى بولىدىغان سوغۇق ساقلاش ئىسكىلاتى سالدۇق.
</S>
<S ID=46537>
باغ كۆلىمىمىزمۇ كۆپىيىپ 1000 موغا يەتتى، ھوسۇلمۇ ئاشتى، ئىچكىرى ئۆلكىلەردىكى خېرىدارلىرىمىز كۆپەيدى.
</S>
<S ID=46538>
ئاۋات نەشپۈتلىرىنى تېتىپ كۆرگەن ھەمكارلاشقۇچىلىرىمىز بىز بىلەن كۆپلەپ زاكاز ئىمزالايدىغان بولدى.
</S>
<S ID=46539>
ناھىيەلىك پارتكوم، خەلق ھۆكۈمىتىنىڭ قوللاپ – قۇۋۋەتلىشى بىلەن 2013 – يىلى ‹‹يىپەك يولى›› مېۋىچىلىك كەسپىي ھەمكارلىق كوپىراتىپىنى قۇردۇق.
</S>
<S ID=46540>
دەسلەپتە يەتتە كىشى بۇ كوپىراتىپقا ئەزا ئىدى، ھازىر ئەزايىمىز 40قا يەتتى.
</S>
<S ID=46541>
شۇ يىلى بىز يەنە 2 مىليون يۈەندىن ئارتۇق مەبلەغ چىقىرىپ، چىلان، ياڭاق قۇرۇتۇش زاۋۇتى قۇردۇق.
</S>
<S ID=46542>
2014 – يىلى سوغۇق ساقلاش ئىسكىلاتىنىڭ كۆلىمىنى 2000 كىۋادرات مېتىرغا كېڭەيتتۇق، مېۋىلىك باغ كۆلىمىمىز 1800 موغا يەتتى.
</S>
<S ID=46543>
ھازىر يىلىغا 500 توننىدىن ئارتۇق چىلان، ياڭاق قۇرۇتالايمىز.
</S>
<S ID=46544>
سوغۇق ساقلاش ئىسكىلاتىمىزدا ھازىر رەسمىي ئىشلەۋاتقان 45 كىشى بولۇپ، بۇنىڭ ئىچىدە 22سى خەنزۇ، يەنە تۆت مېيىپ ئىشچى بار. بىز يەنە ھەر يىلى 200دىن ئارتۇق ئىشچىنى قەرەللىك تەكلىپ قىلىپ ئىشلىتىمىز.
</S>
<S ID=46545>
    ئۇقۇشىمچە، ئابدۇرۇسۇل ئابلا 2009 – يىلىدىن بۇيان يىلىغا 10 مىڭ يۈەندىن ئارتۇق قىممەتتىكى ماددىي بۇيۇم بىلەن نۇرباغ مەھەللىسىدىكى ئاجىز، يېتىم – يېسىرلارنى يوقلاپ كەپتۇ.
</S>
<S ID=46546>
قىيىنچىلىقتا قالغان كىشىلەرنى زاۋۇتىغا ئىشقا ئورۇنلاشتۇرۇپ، ئۇلارنىڭ تۇرمۇشىغا كۆڭۈل بۆلۈپتۇ.
</S>
<S ID=46547>
‏    
</S>
</TEXT>
/BODY
/DOC