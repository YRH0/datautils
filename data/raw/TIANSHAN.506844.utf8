<DOC>
<DOCID>TIANSHAN.506844</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-03-08 13:12:28</DATE>
</HEADER>
<BODY>
<HEADLINE>
<S ID=18311>
‹‹مەڭگۈ قايتماس ئىدىيە بىلەن ئاممىنىڭ خىزمىتىنى قىلىمىز››
</S>
</HEADLINE>
<TEXT>
<S ID=18312>
   ئىمىنجان تۇرسۇن خەۋەر قىلىدۇ: ئاپتونوم رايونلۇق سودا نازارىتىدىن 3 – تۈركۈمدە ‹‹ئۈچ ئەل›› خىزمىتى بىلەن يوپۇغا ناھىيەسىنىڭ ئەشمە بازىرى يۇقىرى ئەشمە، تۆۋەن ئەشمە، يىما، جاغدا كەنتلىرى ۋە ئاچچىق يېزىسىنىڭ ھەسەنتېمى، ئارا مەھەللە، مارجانقۇم، توما كەنتلىرىگە چۈشكەن سەككىز خىزمەت گۇرۇپپىسىدىكى 50 تىن ئارتۇق كادىر 25 – فېۋرال خىزمەت ئورۇنلىرىغا يېتىپ كەلدى.
</S>
<S ID=18313>
كەنتلەردىكى ئامما يول بويىغا چىقىپ ئۇلارنى قىزغىن كۈتۈۋالدى ۋە خىزمەت گۇرۇپپىسىدىكىلەرنىڭ يۈك – تاق، نەرسە – كېرەكلىرىنى ئۇلار كېلىشتىن نەچچە كۈن بۇرۇن پاكىز تازىلاپ قويغان ياتاقلارغا ئەكىرىشىپ بېرىپ، ئۇلارغا بولغان سەمىمىيىتىنى ئىپادىلىدى.
</S>
<S ID=18314>
كادىرلارمۇ ئەتىسىدىن باشلاپ ئامما ئارىسىغا چوڭقۇر چۆكۈپ، خىزمەتكە كىرىشىپ كەتتى.
</S>
<S ID=18315>
   ئەشمە بازىرى يۇقىرى ئەشمە كەنتىگە چۈشكەن كادىرلار 28 – فېۋرال كەنتتىكى ۋەتەنپەرۋەر دىنىي زات، ناھىيەلىك 15 – نۆۋەتلىك خەلق قۇرۇلتىيىنىڭ ۋەكىلى ئابدۇقادىر تۇرسۇننىڭ ئۆيىدە سۆھبەت ئۆتكۈزدى.
</S>
<S ID=18316>
سودا نازارىتىدىن كەلگەن خىزمەت گۇرۇپپىلىرىنىڭ باش يېتەكچىسى، ئەشمە كەنتىگە چۈشكەن خىزمەت گۇرۇپپىسىنىڭ باشلىقى لى جيەنجې مۇنداق دېدى: بىزنى كۈتۈۋېلىش ئۈچۈن ئالدىمىزغا چىققان ئاممىنىڭ چىرايىدىكى تەبەسسۇم، خۇشاللىق كۈلكىسىدىن بىزگە بولغان ھۆرمىتىنى، ئاددىي بولسىمۇ بىزگە تەييارلىغان كۆڭۈل سوۋغىلىرىدىن سەمىمىيىتىنى چۈشىنىپ، چوڭقۇر تەسىرلەندۇق. بۇ نۆۋەت كەنتكە چۈشكەن كادىرلار مەڭگۈ قايتمايمىز دەيدىغان ئىدىيە بىلەن ئاممىنىڭ خىزمىتىنى قىلىشقا، بارلىق ئاماللار بىلەن ئۇلارنىڭ قىيىنچىلىقىنى ھەل قىلىپ، كۈتكەن يېرىدىن چىقىپ، ئۈمىدىنى ئاقلاشقا بەل باغلىدۇق.
</S>
<S ID=18317>
ئاپتونوم رايونلۇق پارتكوم ئوتتۇرىغا قويغان ئاساسىي قاتلام تەشكىلاتلار قۇرۇلۇشىنى كۈچەيتىش، زامانىۋى مەدەنىيەتنى ئەۋج ئالدۇرۇپ، دىن ئەسەبىيلىك ئىدىيەسىنى تۈگىتىش ۋە نامراتلارنى يۆلەش، خەلق تۇرمۇشىغا كاپالەتلىك قىلىشتىن ئىبارەت نۇقتىلىق خىزمەتنى چىڭ تۇتۇپ، ‹‹ئۈچ ئەل›› خىزمىتىدىكى ‹‹ئالتە تۈرلۈك ۋەزىپە››نى تولۇق ئورۇنداشقا كاپالەتلىك قىلىمىز.
</S>
<S ID=18318>
   بۇ يىل ئاپتونوم رايون، بىڭتۈەن، ۋىلايەت ۋە ناھىيەدىن 3 – تۈركۈمدە ‹‹ئۈچ ئەل›› خىزمىتى بىلەن بۇ ناھىيەنىڭ ئەشمە، يەكشەنبە بازار، تېرىم، ئاچچىق، ئاخۇنلۇقۇم قاتارلىق توققۇز يېزا – بازاردىكى 86 كەنتكە چۈشكەن خىزمەت گۇرۇپپىسىدىكى 450 دىن ئارتۇق كادىر بەلگىلەنگەن ۋاقىتتا ئۆز خىزمەت ئورۇنلىرىغا بېرىپ، ئامما بىلەن تونۇشۇش، پىكىرلىشىش، سۆھبەتلىشىش ۋە ئۇلارنىڭ ئاساسىي ئەھۋالىنى ئىگىلەش خىزمىتىنى ئەتراپلىق قانات يايدۇرۇپ، بۇ يىللىق ‹‹ئۈچ ئەل›› خىزمىتىدە ئەمەلىي نەتىجىلەرنى قولغا كەلتۈرۈش ئاساسىنى پۇختىلىدى.
</S>
<S ID=18319>
   ئاپتونوم رايونلۇق قاتناش – تىرانسپورت نازارىتىدىن كەلگەن خىزمەت گۇرۇپپىلىرىنىڭ باش يېتەكچىسى، تېرىم بازىرى كولدۇر كەنتىگە چۈشكەن خىزمەت گۇرۇپپىسىنىڭ باشلىقى جاڭ مىڭ مۇنداق دېدى: بۇ يىل 40 تىن ئارتۇق كادىر بەلگىلەنگەن ۋاقىتتا تېرىم بازىرىدىكى يەتتە كەنت، يوپۇغا يېزىسىدىكى بىر كەنتكە كەلگەندىن كېيىن ئامما ئارىسىغا چوڭقۇر چۆكۈپ، ئۇلارنىڭ تۇرمۇش ئەھۋالىنى ئىگىلەۋاتىمىز.
</S>
<S ID=18320>
يوپۇغا يېزىسىنىڭ قارا ئۈجمە كەنت پارتىيە ياچېيكىسىنىڭ شۇجىسى ئابدۇۋايىت ئابدۇقادىر مۇنداق دېدى: 25 – فېۋرال 3 – تۈركۈمدىكى خىزمەت گۇرۇپپىسىدىكى كادىرلارنىڭ كەنتىمىزگە كېلىدىغانلىقىنى ئاڭلاپ، كەنتتىكى 200 دىن ئارتۇق ئامما بىلەن كەنت ھويلىسىغا يىغىلىپ، ئۇلارنى قىزغىن كۈتۈۋالدۇق.
</S>
<S ID=18321>
ھازىر ئۇلار كەنتىمىزدىكى كادىرلارنىڭ ھەمراھلىقىدا ئاممىنىڭ ئىشلەپچىقىرىش، تۇرمۇش ئەھۋالىنى ئىگىلەۋاتىدۇ.
</S>
<S ID=18322>
ئۇلارنىڭ ئالدىنقى نۆۋەت كەلگەن كادىرلارنىڭ خىزمەتلىرىنى داۋاملاشتۇرۇپ، كەنتىمىزنىڭ قىياپىتى ۋە ئاممىنىڭ تۇرمۇشىدا زور ئۆزگىرىشلەرنى بارلىققا كەلتۈرىدىغانلىقىغا ئىشىنىمىز.
</S>
<S ID=18323>
‏
</S>
</TEXT>
/BODY
/DOC