<DOC>
<DOCID>TIANSHAN.539801</DOCID>
<HEADER>
<CLASS>ئۈرۈمچى</CLASS>
<DATE>2016-08-09 12:11:57</DATE>
</HEADER>
<BODY>
<HEADLINE>
<S ID=38196>
كىچىككىنە قولايلىقمۇ ئاممىنى بەخت تۇيغۇسىغا چۆمدۈرەلەيدۇ
</S>
</HEADLINE>
<TEXT>
<S ID=38197>
خالىدە ئوبۇل
</S>
<S ID=38198>
   ئۈرۈمچى شەھىرىنىڭ سايباغ رايونى ئىشچىلار مەدەنىيەت سارىيى تەۋەسىدە ئولتۇرۇشلۇق ھېلىمخان ساۋۇت 30 – ئىيۇل ناشتىلىق تەييارلاۋاتقاندا گاز تۈگەپ كەتكەنلىكىنى بىلىپ، بانكىغا بېرىپ گاز سېتىۋېلىشقا تەمشىلىۋېدى، ئوغلى ئۇنى توسۇپ قويدى ۋە ھېلىمخاننىڭ يان تېلېفونىدا ئۈندىدار ئارقىلىق ھايال بولمايلا 100 يۈەنلىك تەبىئىي گاز ئېلىپ بەردى.
</S>
<S ID=38199>
   ھېلىمخان ساۋۇت مۇنداق دېدى: بىر نەچچە ئاينىڭ ئالدىدا ئۆيدە سۇ تۈگەپ، خوجىلىق باشقۇرۇش بۆلۈمىگە كىرىپ سۇ سېتىۋالاي دېسەم، ئوغلۇم يان تېلېفونومدا سۇ ئېلىپ بەرگەنىدى، مانا بۈگۈن گاز ئېلىپ بەردى.
</S>
<S ID=38200>
ھازىر ئۆيدىن چىقمايمۇ كۆپ ئىشلارنى يان تېلېفون بىلەنلا بېجىرگىلى بولىدىكەن، تۇرمۇشىمىزغا قولايلىق ئېلىپ كېلىۋاتقان بۇ ئۆزگىرىشلەردىن تولىمۇ خۇشالمەن.
</S>
<S ID=38201>
بانكىنىڭ ئارىلىقى يىراق بولغاچقا، بەزىدە ئېرىنىپ قالاتتىم.
</S>
<S ID=38202>
مانا ئەمدى مەھەللىدىكىلەرگە، بولۇپمۇ ياشانغانلارغا بەك ياخشى بولدى.
</S>
<S ID=38203>
   ئۈرۈمچى شەھىرى ئاھالىلىرى ‹‹26 – ئىيۇلدىن باشلاپ ئۈندىداردا تەبىئىي گاز سېتىۋېلىشقا بولىدۇ›› دېگەن خۇش خەۋەرنى ئاڭلاپ، خەلق تۇرمۇشىغا قولايلىق ئېلىپ كېلىدىغان بۇ يېڭىلىقتىن سۆيۈندى.
</S>
<S ID=38204>
شىنجاڭ تەبىئىي گاز گۇرۇھى چەكلىك شىركىتىدىن ئۇقۇشىمچە، ئۈندىدار جامائەت سۇپىسىدىن ‹‹شىنجاڭ تەبىئىي گاز گۇرۇھى››، ‹‹شىنجاڭ تەبىئىي گاز›› ياكى ‹‹w96517 ››نى تېپىپ، شىنجاڭ تەبىئىي گاز گۇرۇھى چەكلىك شىركىتىنىڭ ئۈندىدار نومۇرىنى قوشۇۋېلىپ، سۇپىدا دېيىلگەن تەرتىپ بويىچە مەشغۇلات قىلسىلا، تەبىئىي گاز سېتىۋالغىلى بولىدىكەن.
</S>
<S ID=38205>
   ئۈرۈمچى شەھەر ئاھالىلىرى بۇ يىل 5 – ئايدىن تارتىپ ئۈندىداردا سۇ سېتىۋېلىش ئارزۇسىغا يەتكەن بولسا، ئۈندىداردا تەبىئىي گاز سېتىۋېلىش ئاممىغا قولايلىق ئېلىپ كېلىدىغان يەنە بىر خەلق تۇرمۇشى قۇرۇلۇشى سۈپىتىدە ھەر مىللەت ئاممىسىنىڭ ئالقىشىغا ئېرىشتى.
</S>
<S ID=38206>
شەھەر ئاھالىلىرى ئۆيدە ئولتۇرۇپلا ئۈندىداردا تەبىئىي گاز سېتىۋېلىپ، ئالايىتەن بانكىغا قاتراپ، ئۆچرەتتە تۇرمايدىغان، ۋاقتى، زېھنىنى ئىسراپ قىلمايدىغان بولدى، تەبىئىي گازنى باشقۇرۇش ئاپپاراتلىرىنىڭ باشقۇرۇش تەننەرخى تۆۋەنلەپ، ئىستېمالچىلار بىلەن تەمىنلىگۈچىلەر ئورتاق مەنپەئەتكە ئېرىشتى.
</S>
<S ID=38207>
ئەڭ مۇھىمى ئۈرۈمچى شەھىرىنىڭ شىفىرلىشىش دەرىجىسى بىر بالداق ئۆسۈپ، ئەقىل – ئىدراكقا تايىنىپ شەھەر باشقۇرۇش سەۋىيەسى يەنىمۇ ئاشتى.
</S>
<S ID=38208>
   ئۇقۇشىمچە، شىنجاڭ تەبىئىي گاز گۇرۇھى چەكلىك شىركىتى ئۈندىدار جامائەت سۇپىسىنىڭ ھەق تۆلەش ئەھۋالىنى تەكشۈرۈش، گاز توختاش ئۇقتۇرۇشى، مىكرو مۇلازىمەت قاتارلىق فۇنكسىيەلىرى بار ئىكەن، بۇنىڭ ئىچىدە مىكرو مۇلازىمەت فۇنكسىيەسى مۇكەممەللىشىش باسقۇچىدا تۇرۇۋېتىپتۇ.
</S>
<S ID=38209>
ھازىر ئۈرۈمچى شەھىرىدىكى تەبىئىي گاز ئابۇنىچىلىرى 1 مىليون 140 مىڭدىن ئاشىدىكەن. بۇ ئۈندىدار جامائەت سۇپىسى شەھەر ئاھالىلىرىنىڭ ئۈندىدار ئارقىلىق تەبىئىي گازغا مۇناسىۋەتلىك كەسىپلەرنى بېجىرىشىگە قولايلىق يارىتىپ، تەبىئىي گاز سېتىۋېلىش يولىنى كېڭەيتىپ، ئاھالىلەرنىڭ تۇرمۇشىغا كۆپ قولايلىق ئېلىپ كەلگەن.
</S>
<S ID=38210>
   ئۈندىداردا تەبىئىي گاز سېتىۋېلىش مۇلازىمىتىنى يولغا قويۇش قارىماققا ئۈندىداردا بىر خىل پۇل تۆلەش فۇنكسىيەسى كۆپەيگەندەك ئاددىي بىلىنسىمۇ، بۇ كىچىككىنە قولايلىق ئۈرۈمچى شەھىرى ئاھالىلىرىنىڭ رازىمەنلىك تۇيغۇسى ۋە بەخت تۇيغۇسىنى ئاشۇردى.
</S>
<S ID=38211>
ئۈرۈمچى شەھىرى كىچىككىنە قولايلىق ئارقىلىق خىزمەتنىڭ مۇھىم نۇقتىسىنى خەلقنى مەنپەئەتلەندۈرۈشكە قويۇپ، ھەر مىللەت ئاممىسىنى ئەمەلىي نەپكە ئېرىشتۈردى، ئاپتونوم رايونلۇق پارتكومنىڭ ‹‹خەلق تۇرمۇشىنى ئالدىنقى ئورۇنغا، ئاممىنى بىرىنچى ئورۇنغا، ئاساسىي قاتلامنى مۇھىم ئورۇنغا قويۇش›› تەلىپىنى ئەمەلىيەتتە كۆرسىتىپ، ھەر مىللەت ئاممىسىنىڭ ۋاقتى، زېھنى، ئىقتىسادىنى تېجەپ، ئۈنۈملۈك ئىش بېجىرىشىگە قولايلىق يول ئېچىپ، ئۇلارنى بەخت تۇيغۇسىغا چۆمدۈردى.
</S>
<S ID=38212>
   شەھەر ئاھالىسى مېڭ زۇڭخۇي مۇنداق دېدى: ئۈرۈمچى شەھىرى ئۈندىداردا تەبىئىي گاز سېتىۋېلىشتەك قولايلىق مۇلازىمەت ئارقىلىق خەلق ئۈچۈن خىزمەت قىلىشنى شەھەر باشقۇرۇش سەۋىيەسى ۋە مۇلازىمەت ئىقتىدارىنى ئۆستۈرۈشتە ئالدىنقى ئورۇنغا قويۇپ، كىچىككىنە ئىشلاردىن باشلاپ ئاممىغا قولايلىق يارىتىپ، ئەلرايىنى مۇجەسسەملىدى، ئەلنى رازى قىلىشقا تىرىشتى. ئۈندىداردا ھەق تاپشۇرۇش يېڭى ئېقىمغا، يېڭى نورمال ھالەتكە، ئاممىنىڭ تەلىپىگە ئۇيغۇن، ئىستېمالچىلارنىڭ تۇرمۇشىغا قولايلىق ئېلىپ كېلەلەيدۇ.
</S>
<S ID=38213>
مانا مۇشۇنداق قولايلىق شارائىتنىڭ يارىتىلىشى بىلەن شەھەر ئاھالىلىرىنىڭ بەخت تۇيغۇسى ئېشىپ، مەركىزىي شەھەرگە تېخىمۇ ‹‹ھۆسن›› قوشۇلىدۇ.
</S>
</TEXT>
/BODY
/DOC