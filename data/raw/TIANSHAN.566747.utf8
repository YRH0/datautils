<DOC>
<DOCID>TIANSHAN.566747</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-11-22 17:07:05</DATE>
</HEADER>
<BODY>
<HEADLINE>
<S ID=61050>
يۇقىرى مەھەللە كەنتىنىڭ يېڭى قىياپىتى
</S>
</HEADLINE>
<TEXT>
<S ID=61051>
سادىق ئىمىر
</S>
<S ID=61052>
 پەيزاۋات ناھىيە بازىرىدىن غولتوغراق بازىرىغا بارىدىغان چوڭ يول بويىغا جايلاشقان يۇقىرى مەھەللە كەنتى تەۋەسىگە كىرگەندە، كەنت ئاھالە كومىتېتى قورۇسىنىڭ ئۇدۇلىغا سېلىنغان، تېمى ئاپېلسىن رەڭگىدە بىر تۇتاش سىرلىنىپ، يېشىل رەڭدىكى دەرۋازا ئورنىتىلغان يېڭى ئۆيلەر كۆزگە ئالاھىدە چېلىقىدۇ.
</S>
<S ID=61053>
گۈزەل يېزا، كەنت بەرپا قىلىش پائالىيىتىگە بىرلەشتۈرۈپ سېلىنغان بۇ ئەمىن ئۆيلەر بىر تۇتاش پىلانلىنىپ، تۇرمۇش رايونى، كۆكەرتىش رايونى، باقمىچىلىق رايونى ئايرىلىپ، پاكىز، رەتلىك، ئازادە تۇرمۇش مۇھىتى يارىتىلىپ، بۇ يېڭى ئۆيلەرگە ھازىرغىچە 97 ئائىلىلىك دېھقان كۆچۈرۈلگەن، ھويلىلارغا كۆكتات تېرىلىپ، دېھقان ئائىلىلىرىنىڭ ئۆزىنى ئۆزى كۆكتات بىلەن تەمىنلىشى ئىشقا ئاشۇرۇلغان، ئۆلچەملىك قوتانلار سېلىنىپ، دېھقانلارنىڭ ئىلمىي باقمىچىلىق قىلىشى كاپالەتكە ئىگە بولغانىدى.
</S>
<S ID=61054>
 غولتوغراق بازىرى بۇلتۇر ناھىيەنىڭ گۈزەل يېزا، كەنت بەرپا قىلىش، ئەمىن تاپقۇزۇپ خەلقنى بېيىتىش قۇرۇلۇشىنى قانات يايدۇرۇش توغرىسىدىكى ئورۇنلاشتۇرۇشىنى ئەمەلىيلەشتۈرۈشكە ئاتلىنىپ، بازار مەركىزى ئەتراپىدىكى ۋە چوڭ يول بويىدىكى 14 كەنتتە كەنت، مەھەللە يوللىرى، سۇغىرىش ئۆستەڭلىرى، ئورمان بەلباغلىرىنى رەتلەش، ھويلا – ئارانلارنى ئۆزگەرتىش مەزمۇن قىلىنغان گۈزەل يېزا، كەنت بەرپا قىلىش، ئەمىن تاپقۇزۇپ خەلقنى بېيىتىش قۇرۇلۇشى بويىچە يۇقىرى مەھەللە كەنتىنى ئۈلگە نۇقتىسى قىلغانىدى.
</S>
<S ID=61055>
ھۆكۈمەت ۋە يەرلىك مالىيەنىڭ مەبلەغ سېلىنمىسىنى ئاشۇرۇپ، كەنتتە تارقاق ئولتۇراقلاشقان 97 ئائىلىنى چوڭ يول بويىدىكى ئەمىن تاپقۇزۇپ خەلقنى بېيىتىش ئۆيلىرىگە كۆچۈردى، 80 نەچچە ئائىلىنى ئەسلىي ئۆيى ئورنىغا سېلىنغان ئەمىن تاپقۇزۇپ خەلقنى بېيىتىش ئۆيىگە كۆچۈردى.
</S>
<S ID=61056>
شۇنىڭ بىلەن كەنت بويىچە 180 ئائىلىلىك دېھقان تۇرمۇش، كۆكەرتىش، باقمىچىلىق رايونى ئايرىلغان، ئوتتۇرىچە 80 كىۋادرات مېتىر كېلىدىغان ئەمىن تاپقۇزۇپ خەلقنى بېيىتىش ئۆيلىرىگە كۆچۈرۈلۈپ، پاكىز، رەتلىك، ئازادە تۇرمۇش مۇھىتىغا، كۆكتات ۋە گۆش بىلەن ئۆز – ئۆزىنى تەمىنلەش، ھويلا – ئاران ئىگىلىكىنى راۋاجلاندۇرۇپ، كىرىمىنى ئاشۇرۇش ئىمكانىيىتىگە ئىگە قىلىندى.
</S>
<S ID=61057>
 پەيزاۋات ناھىيەلىك ئارخىپ ئىدارىسىدىن ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمىتى بويىچە غولتوغراق بازىرىنىڭ يۇقىرى مەھەللە كەنتىدە تۇرۇشلۇق خىزمەت گۇرۇپپىسىدىكىلەر كەنت ‹‹ئىككى كومىتېتى›› دىكىلەرگە ياخشى مەسلىھەتچى بولۇپ، غولتوغراق بازىرى ۋە يۇقىرى مەھەللە كەنتىنىڭ گۈزەل يېزا، كەنت بەرپا قىلىش، ئەمىن تاپقۇزۇپ خەلقنى بېيىتىش قۇرۇلۇشىنى قانات يايدۇرۇش خىزمىتىگە پائال ماسلاشتى.
</S>
<S ID=61058>
خىزمەت گۇرۇپپىسى بىلەن كەنت ‹‹ئىككى كومىتېتى››نىڭ سەپەرۋەر قىلىشى، كەنت ئاھالىلىرىنىڭ ئاكتىپ قاتنىشىشى بىلەن، كەنتتىن ئايرىلىپ تۇرىدىغان، قۇم بارخانلىرى ئارىسىغا جايلاشقان ئۈچ كىلومېتىرچە قۇملۇق يول شېغىل يولغا ئۆزگەرتىلىپ، ئاھالىلەرنىڭ يول يۈرۈشىگە ئاسانلىق يارىتىلدى.
</S>
<S ID=61059>
خىزمەت گۇرۇپپىسىدىكىلەر كەنتتىكى نامرات ئائىلىلەرنى ياردەم بېرىش – يۆلەش ئوبيېكتى قىلىپ، ئۇلارنى قوغۇن – تاۋۇز تېرىقچىلىقى ۋە باقمىچىلىقنى راۋاجلاندۇرۇپ، كىرىمىنى كۆپەيتىشكە يېتەكلىدى.
</S>
<S ID=61060>
خىزمەت گۇرۇپپىسىنىڭ باشلىقى دولقۇن ھېسامىدىن بۇ يىل ئەتىيازدا يۇقىرى مەھەللە كەنتىدىكى ياردەم بېرىش – يۆلەش ئوبيېكتى تۇردى غوپۇرغا ناھىيەلىك ئامانەت – قەرز كوپىراتىپىدىن 100 مىڭ يۈەن قەرز پۇل ئېلىپ بېرىپ ھەم ناھىيەلىك چارۋىچىلىق ئىدارىسىدىن باقمىچىلىق تولۇقلىمىسى ھەل قىلىپ بېرىپ، ئۇنىڭ باقمىچىلىق قىلىشىغا يېتەكچىلىك قىلدى.
</S>
<S ID=61061>
بۇنىڭ بىلەن تۇردى غوپۇر چارۋا مال بورداپ سېتىپ، ئائىلە كىرىمىنى كۆپەيتتى، ئۇنىڭدىن باشقا بۇ يىل يازلىق ۋە كۈزلۈك قوغۇن سېتىپ 44 مىڭ يۈەن كىرىم قىلدى.
</S>
</TEXT>
/BODY
/DOC