<DOC>
<DOCID>TIANSHAN.540107</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-10 10:32:11</DATE>
</HEADER>
<BODY>
<HEADLINE>
<S ID=38311>
«كىرىمنى كۆپەيتىش» فوندى كەنتلەرنىڭ ئىقتىسادىنى راۋاجلاندۇردى
</S>
</HEADLINE>
<TEXT>
<S ID=38312>
   ئىختىيارىي مۇخبىرىمىز ئابدۇسالام قادىر خەۋىرى: ئىلى ئوبلاستى يېقىنقى يىللاردىن بۇيان، كەنت كوللېكتىپ ئىقتىسادىنى راۋاجلاندۇرۇشنى ئاساسىي قاتلام تەشكىلاتلىرىنىڭ ئىقتىدارىنى ئاشۇرۇش، ئاممىغا مۇلازىمەت قىلىش سەۋىيەسىنى ئۆستۈرۈشنىڭ مۇھىم ئۆلچىمى سۈپىتىدە چىڭ تۇتۇپ، فوند تەسىس قىلىپ، ئاساسىي قاتلامدا ئىشقا ئورۇنلاشتۇرۇش، ئىگىلىك تىكلەش، يېزا ئىگىلىكىنى تەرەققىي قىلدۇرۇش تۈر پىلانىنى يولغا قويۇپ، كۆرۈنەرلىك نەتىجىلەرگە ئېرىشتى.
</S>
<S ID=38313>
   قورغاس ناھىيە لەڭگەر يېزا روشەنباغ كەنتىدىكى ئۆلچەملەشكەن باقمىچىلىق بازىسى يېقىنقى بىر قانچە يىلدىن بۇيان، ئوبلاستلىق پارتكوم تەشكىلات بۆلۈمى تەسىس قىلغان ئۆسۈمسىز قەرز ئارقىلىق يۆلەش، راۋاجلاندۇرۇش فوندىنىڭ ياردىمىدە زور ئىلگىرىلەشلەرنى قولغا كەلتۈردى.
</S>
<S ID=38314>
ھازىر بۇ باقمىچىلىق بازىسىدا بېقىلىۋاتقان چارۋا مال 1000 تۇياق (باش) قا يېتىپ، يىللىق ياراتقان پايدىسى 700 مىڭ يۈەندىن ئاشتى.
</S>
<S ID=38315>
بۇ يىل بۇ فوندنىڭ ياردىمىدە قۇرۇلۇش باشلانغان غۇلجا شەھەر بايانداي بازىرى گاڭگۇل كەنتىدىكى ئىشقا ئورۇنلاشتۇرۇش بازىرىنىڭ كۆلىمى 400 كىۋادرات مېتىر بولۇپ، بۇنىڭغا يېمەك–ئىچمەك كەسىپلىرى مەركەزلەشكەن، بۇ شۇ جايدىكى ئەمگەكچىلەرگە ئىش ئورنى ھازىرلاپلا قالماستىن، كەنتكە يىلىغا 90 مىڭ يۈەندىن ئارتۇق ئىقتىسادىي كىرىم يارىتىدۇ.
</S>
<S ID=38316>
   بۇ فوندنىڭ ياردەم تۈرى ئاساسەن ئەسلىھەلىك يېزا ئىگىلىكى، باقمىچىلىق، دېھقانچىلىق مەھسۇلاتلىرىنى پىششىقلاپ ئىشلەش، سودا بازىرى، ئىقتىسادىي ھەمكارلىق ئورنىتىش، ئىشقا ئورۇنلاشتۇرۇش قاتارلىق تەرەپلەرگە چېتىشلىق بولۇپ، ئىلى ئوبلاستىغا بىۋاسىتە قاراشلىق جايلاردىكى 599 تۈردە ئۆز «كارامەت»ىنى كۆرسەتكەن.
</S>
<S ID=38317>
بۇ يىل بۇ فوند 3 مىليون 100 مىڭ يۈەن مەبلەغ بىلەن ئاساسىي ئاجىز ئۈچ كەنت، بىر نۇقتىلىق كەنت، ئالتە نامرات كەنتتە 38 تۈر قۇرۇلۇشى قىلغان.
</S>
<S ID=38318>
   بۇ تۈر قۇرۇلۇشلىرىنىڭ ئوڭۇشلۇق قانات يايدۇرۇلۇشىغا كاپالەتلىك قىلىش ئۈچۈن، ئوبلاست، ناھىيە ئىككى دەرىجىلىك رەھبەرلىك كوللېكتىپى ۋە ئالاقىدار ئورۇنلارنىڭ رەھبەرلىرى ئىلى ئوبلاستىدىكى 654 كەنتنىڭ «بىرىنچى شۇجى» لىق ۋەزىپىسىنى ئۆتەپ، ئىقتىسادىي ئاساسى ئاجىز، نامرات، چېچىلاڭغۇ، نۇقتىلىق كەنتلەرنى تۈزەپ، سىياسەت، مەبلەغ، تېخنىكا، ئۇچۇر بىلەن تەمىنلەپ، «دەرىجىگە قاراپ باشقۇرۇش، مەبلەغنى يۆتكەپ يۈرۈشلەشتۈرۈش، قەرزنى بەلگىلىك مۇددەتتە قايتۇرۇش» پىرىنسىپى بويىچە ئوبلاست يۆلەش، ناھىيە، يېزا يولغا قويۇش تەدبىرى ئارقىلىق تۈر قۇرۇشلىرىنى جانلاندۇرۇپ، دېھقان–چارۋىچىلارنىڭ كىرىمىنى كۆپەيتىپ، كەنت ئىقتىسادىنى راۋاجلاندۇرۇپ، ئاساسىي قاتلام تەشكىلاتىنىڭ جەڭگىۋارلىقىنى ئاشۇردى.
</S>
<S ID=38319>
   نۆۋەتتە بۇ فوند ھەر يىلى ئوبلاست ۋە ناھىيە دەرىجىلىك نامرات كەنتلەرگە 300 مىڭ يۈەندىن 3 مىليون يۈەنگىچە قەرز پۇل ئاجرىتىپ بېرىپ، قەرز بېرىش مۇددىتىنى ئۈچ يىلغا ئۇزارتتى، بۇ قۇرۇلۇشنى يولغا قويۇش ۋە بەلگىلىك مۇددەت ئىچىدە ئۈنۈمنى قولغا كەلتۈرۈشنى ناھىيە، يېزا-بازار رەھبەرلىرىنى يىللىق باھالاشنىڭ ئۆلچىمى قىلدى، تۈر قۇرۇلۇشى ئارقىلىق كەنت كوللېكتىپ ئىقتىسادىنى 100 مىڭ يۈەندىن ئاشۇرغان ئىلغار ئاساسىي قاتلام پارتىيە تەشكىلاتى ۋە «ئون يۇلتۇزلۇق» پارتىيە تەشكىلاتىنى مۇكاپاتلىدى.
</S>
<S ID=38320>
   نۆۋەتتە، ئوبلاستقا بىۋاسىتە قاراشلىق 654 مەمۇرىي كەنت ئىچىدە كوللېكتىپ ئىقتىسادىي كىرىمى 100 مىڭ يۈەنگە يەتكەن كەنت 207 گە، 100 مىڭ يۈەندىن ئاشقان كەنت 330 گە يەتكەن بولۇپ، بۇ كەنتلەرنىڭ بۇ يىلنىڭ بېشىغىچە ياراتقان كوللېكتىپ ئىقتىسادىي كىرىمى 113مىليون 470 مىڭ يۈەنگە يەتكەن.
</S>
</TEXT>
/BODY
/DOC