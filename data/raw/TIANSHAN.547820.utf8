<DOC>
<DOCID>TIANSHAN.547820</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-09-06 16:25:22</DATE>
</HEADER>
<BODY>
<HEADLINE>
<S ID=47445>
كۇچا ناھىيەسىنىڭ گۆش قويى كۆپەيتىپ بېقىش تۈرى دۆلەتنىڭ مەبلەغ ياردىمىگە ئېرىشتى
</S>
</HEADLINE>
<TEXT>
<S ID=47446>
   ئىختىيارىي مۇخبىرىمىز نىياز راھمان خەۋىرى: يېقىندا كۇچا ناھىيەسى دولان قويىنى كېڭەيتىپ بېقىش تۈرى ۋە بەش خىل گۆش قويىنى ئۆلچەملەشتۈرۈپ بېقىش رايونى قۇرۇلۇشىنىڭ ئىككى تۈرى مەركەزنىڭ 3 مىليون 100 مىڭ يۈەن خامچوت ئىچىدىكى تولۇقلىما ياردىمى مەبلىغىگە ئېرىشتى.
</S>
<S ID=47447>
بۇ مەبلەغ كۇچا ناھىيەسىنىڭ گۆش قويى ئەلا نەسلىنى كۆپەيتىپ بېقىش سىستېما تۈرى قۇرۇلۇشى، گۆش قويى نەسلىنى تاللاپ يېتىشتۈرۈشنى قانات يايدۇرۇش، گۆش قويىنىڭ كۆپىيىش ئىقتىدارىنى كۈچەيتىش، چارۋىچىلىق كەسپىنىڭ ئومۇمىي ئۈنۈمىنى ئاشۇرۇشقا ئىشلىتىلىدۇ.
</S>
<S ID=47448>
   ئىگىلىنىشىچە، گۆش قوي نەسىلىنى كۆپەيتىپ بېقىش سىستېمىلىق تۈر قۇرۇلۇشى كۇچا ناھىيەسىنىڭ يەر بايلىقى، گۆش قويى نەسلى بايلىقى ۋە نەسىللىك قوي كۆپەيتىپ بېقىش ئىشلەپچىقىرىش تېخنىكا ئەۋزەللىكىگە تايىنىپ، «تۆت ئەلا، بىر قېلىپلاشقان»، يەنى ئەلا نەسىل، ئەلا يەم-خەشەك، ياخشى قوتان، ياخشى چارە ۋە قېلىپلاشقان ئىممۇنىتېتلاش تەلىپى بويىچە ئۇل مۇئەسسەسە شارائىتىنى ياخشىلاش ۋە كېڭەيتىپ قۇرۇش ئارقىلىق، گۆش قويى ئەلا نەسلىنىڭ كۆپىيىش ئىقتىدارىنى ئۆستۈرۈپ، تەمىنلەش ئىقتىدارىنى كۈچەيتىپ، ناھىيە چارۋىچىلىقىنىڭ سىجىل تەرەققىياتىنى ئىشقا ئاشۇرۇپ، دېھقان-چارۋىچىلارنىڭ كىرىمىنى ئاشۇرۇپ، ھاللىق سەۋىيەگە يېتىشىگە تۈرتكە بولىدىكەن.
</S>
<S ID=47449>
   كۇچا ناھىيەلىك چارۋىچىلىق ئىدارىسىنىڭ باشلىقى ھېبىبۇللا ئىسمايىل مۇنداق دېدى: بۇ قېتىم كۇچا ناھىيەسى 3 مىليون 100 مىڭ يۈەن تۈر مەبلىغىگە ئېرىشتى.
</S>
<S ID=47450>
بۇ مەبلەغ ئاساسلىقى پەن-تېخنىكا ئارقىلىق باقمىچىلىق قىلىش، چارۋىلاردىكى كېسەللىكنىڭ ئالدىنى ئېلىش قۇرۇلۇشىنى ئۆلچەملەشتۈرۈشكە ئىشلىتىلىدىغان بولۇپ، ئاساسلىق مەقسەت يېشىل، زىيانسىز گۆش مەھسۇلاتى ئىشلەپچىقىرىش.
</S>
<S ID=47451>
شۇڭا بىز بۇنىڭدىن كېيىن تۈرنى يېتەكچى قىلىش، پەن-تېخنىكىنى ئۇمۇملاشتۇرۇش قاتارلىق ئۇسۇللار ئارقىلىق، كۇچا ناھىيەسىدىكى 50 تىن 100 گىچە دېھقانلار ھەمكارلىق كوپىراتىپىنىڭ ئۈسكۈنە شارائىتىنى ياخشىلاپ، ئىلغار تۈرلەرنى يېتەكچى قىلىپ، كۇچا ناھىيەسىنىڭ چارۋىچىلىق كەسپىنى تەرەققىي قىلدۇرىمىز.
</S>
</TEXT>
/BODY
/DOC