<DOC>
<DOCID>TIANSHAN.528223</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-14 17:02:11</DATE>
</HEADER>
<BODY>
<HEADLINE>
<S ID=30479>
دېھقان–چارۋىچىلار كەچلىك كۇرستىن نەپكە ئېرىشتى
</S>
</HEADLINE>
<TEXT>
<S ID=30480>
    شەمشىدىن خەپتىم ھاجىم خەۋەر قىلىدۇ: قىزىلسۇ ئوبلاستلىق ئورمانچىلىق ئىدارىسىدىن ئاقتۇ ناھىيەسىنىڭ بارىن يېزىسى گۈلباغ كەنتىگە چۈشكەن خىزمەت گۇرۇپپىسىنىڭ باشلىقى ئەقىدە ئابدۇللا 6 – ماي كەنت كومىتېتىنىڭ يىغىن زالىدا دېھقانلارغا يازلىق ئېتىز پەرۋىشى بىلىملىرىدىن دەرس سۆزلەۋاتاتتى، دېھقانلار ئەستايىدىللىق بىلەن ئاڭلاپ، بىلمىگەن يەرلىرىنى سوراۋاتاتتى.
</S>
<S ID=30481>
   خىزمەت گۇرۇپپىسىدىكى كادىرلار ئائىلىلەرگە كىرىپ ئەھۋال ئىگىلەش جەريانىدا، كەنتتە ئالىي مەكتەپتە ئوقۇغانلارنىڭ يوقلۇقىنى، پەقەت ئالتە ئادەمنىڭ تولۇق ئوتتۇرا مەكتەپ مەدەنىيەت سەۋىيەسىگە ئىگە ئىكەنلىكىنى بىلدى. بۇ خىل ئەھۋالنى ئۆزگەرتىپ، ئىدىيە جەھەتتىكى توسالغۇنى تۈگىتىش ئۈچۈن، ئەقىدە ئابدۇللا كەچلىك كۇرس ئېچىپ، ئىشنى تەربىيەلەشتىن باشلاش كېرەكلىكىنى تونۇپ يېتىپ، كەچلىك كۇرس ئېچىلىدىغانلىقىدىن دېھقانلارنى خەۋەرلەندۈرگەندىن كېيىن، دېھقانلار بەس – بەستە كېلىپ تىزىمغا ئالدۇرۇپ، كەچ كىرىشى بىلەن كەنت كومىتېتىغا يىغىلىشتى. بەزى ئاتا – ئانىلار كۇرسقا بالىلىرىنىمۇ ئېلىپ كېلىشتى. ئۇلار پەرزەنتلىرىنىڭمۇ مۇشۇ پۇرسەتتىن پايدىلىنىپ خەنزۇ تىلىنى ئۆگىنىۋېلىشىنى ئۈمىد قىلىدىغانلىقىنى بىلدۈرۈشتى. ھازىر ھەر كۈنى كۇرسقا كېلىدىغانلار 80 دىن ئاشتى. ھازىرغىچە سەككىز قارار كۇرس ئېچىلىپ، 430 دىن ئارتۇق ئادەم تەربىيەلەندى.
</S>
<S ID=30482>
   كۇرسانت ئابلىكىم ئەمەت مۇنداق دېدى: ئۆگىنىشنىڭ مۇھىملىقىنى بارغانسېرى ھېس قىلدىم، يېزا ئىگىلىك پەن – تېخنىكا بىلىملىرى ۋە خەنزۇ تىلىنى بىلمىسەك ئىشلەپچىقىرىش، تۇرمۇش، سىرتقا چىقىپ ئىشلەش، كېسەل كۆرسىتىش، مال سېتىۋېلىشتا قىينىلىدىكەنمىز. بۇ قېتىم كەنتكە چۈشكەن كادىرلار كەچلىك كۇرس ئېچىپ بەك ياخشى قىلدى، پۇرسەتنى قەدىرلەپ چوقۇم ياخشى ئۆگىنىمىز.
</S>
<S ID=30483>
‏
</S>
</TEXT>
/BODY
/DOC