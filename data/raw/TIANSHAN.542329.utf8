<DOC>
<DOCID>TIANSHAN.542329</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-08-18 13:21:07</DATE>
</HEADER>
<BODY>
<HEADLINE>
<S ID=41015>
ئىختىساسلىقلارنى تەربىيەلەش توقۇمىچىلىق ۋە كىيىم-كېچەك كەسپىنىڭ راۋاجلىنىشىغا تۈرتكە بولدى
</S>
</HEADLINE>
<TEXT>
<S ID=41016>
 ما يىنىڭ
</S>
<S ID=41017>
   يېقىندا ئۆتكۈزۈلگەن شىنجاڭ توقۇمىچىلىق ۋە كىيىم – كېچەك كەسپىدە ئىگىلىك تىكلىگۈچىلەر ۋە باشقۇرغۇچى ئىختىساسلىقلارنى تەربىيەلەش بويىچە خۇلاسە چىقىرىش، تەقدىرلەش يىغىنىدا، قەشقەر ۋىلايىتىنىڭ يەكەن ناھىيەسىدىكى شىنجاڭ ‹‹نۇرزامان›› سودا چەكلىك شىركىتىنىڭ باش دىرېكتورى نۇر ئەلى مەخمۇت مۇنداق دېدى: بۇ يىلنىڭ ئاخىرىغىچە كارخانا خادىملىرىمىزنىڭ ئومۇمىي سانى 300 كىشىگە، ئىشلەپچىقىرىش ئومۇمىي سوممىسى 20 مىليون يۈەنگە يېتىدۇ.
</S>
<S ID=41018>
بۇلتۇر نۇر ئەلى مەخمۇت كىچىك تىپتىكى كىيىم – كېچەك كارخانىسى قۇرغاندا ئۇنىڭ كۈنلىرى تولىمۇ قىيىن ئۆتكەنىدى.
</S>
<S ID=41019>
   نۇر ئەلى مەخمۇت 2015 – يىلى 11 – ئايدا تۆت ئادەمنى باشلاپ فۇجيەن ئۆلكىسىنىڭ شىشى شەھىرىدىكى ‹‹خاۋيۈ›› شىركىتىگە ئۈچ ئايلىق تەربىيەلىنىشكە باردى.
</S>
<S ID=41020>
تەربىيەلىنىش ئاخىرلاشقاندىن كېيىن، نۇر ئەلى مەخمۇت ئىشلەپچىقىرىش ئۈنۈمىنى ئۆستۈرۈپ، سۈپەت باشقۇرۇشىنى چىڭ تۇتۇپ، ماركا يارىتىشقا ئەھمىيەت بېرىپ، ئىلگىرىكى كىچىك كارخانىنى زور دەرىجىدە يۈكسەلدۈردى.
</S>
<S ID=41021>
   نۇر ئەلى مەخمۇت بۇلتۇر ئاپتونوم رايونىمىزدىن ئىچكىرى ئۆلكىلەردىكى 21 كارخانىغا تەربىيەلىنىشكە بارغان 300 كۇرسانت ئىچىدىكى بىر تىپىك ۋەكىل بولۇپ، 300 كۇرسانتنىڭ 50ى مۇستەقىل ئىگىلىك تىكلەپ، 2500 كىشىنىڭ ئىشقا ئورۇنلىشىشىغا تۈرتكە بولدى.
</S>
<S ID=41022>
بۇ يىلنىڭ ئالدىنقى يېرىمىدا ئاپتونوم رايونىمىزدا توقۇمىچىلىق ۋە كىيىم – كېچەك كەسپى بويىچە 56 مىڭ ئىختىساسلىق خادىم تەربىيەلەندى، تەربىيەلىنىشتىن كېيىن ئىشقا ئورۇنلاشقانلار 42 مىڭ 700 كىشىگە يەتتى.
</S>
<S ID=41023>
   2016 – يىلىنىڭ ئالدىنقى يېرىمىدا ئاپتونوم رايونىمىزدا توقۇمىچىلىق ۋە كىيىم – كېچەك كەسپىگە سېلىنغان مۇقىم مۈلۈك مەبلىغى 16 مىليارد 455 مىليون يۈەنگە يېتىپ، بۇلتۇرقى ئوخشاش مەزگىلدىكىدىن %133.4 ئاشتى، يېڭىدىن ئىشقا ئورۇنلاشقانلار 51 مىڭ 700 كىشىگە يېتىپ، بۇلتۇرقى ئوخشاش مەزگىلدىكىدىن %49.7 كۆپەيدى.
</S>
<S ID=41024>
ئىستاتىستىكىغا ئاساسلانغاندا، ئاپتونوم رايونىمىزدىكى توقۇمىچىلىق ۋە كىيىم – كېچەك كارخانىلىرىغا يېزىلاردىكى ئېشىنچا ئەمگەكچىلەردىن 34 مىڭ 200 كىشى قوبۇل قىلىنىپ، يېزا ئەمگەك كۈچلىرىنى يۆتكەپ ئىشقا ئورۇنلاشتۇرۇشتىكى مۇھىم رولى جارى قىلدۇرۇلغان.
</S>
<S ID=41025>
بۇ يىلنىڭ ئالدىنقى يېرىمىدا توقۇمىچىلىق ۋە كىيىم – كېچەك كەسپىدە ئىشقا ئورۇنلاشقانلار سانى ئاپتونوم رايون بويىچە شەھەر – بازارلاردىكى يېڭىدىن ئىشقا ئورۇنلاشقانلار سانىنىڭ %16.9ىنى ئىگىلىگەن.
</S>
<S ID=41026>
   شىنجاڭ توقۇمىچىلىق ۋە كىيىم – كېچەك كەسپى پاختا پىششىقلاش، يىپ ئېگىرىشتىن رەخت توقۇش، بوياقچىلىق، ئىلمە توقۇلما، كىيىم – كېچەك ئىشلەپچىقىرىش كەسىپلىرىگە يۈكسىلىپ، توقۇمىچىلىق ۋە كىيىم – كېچەك كارخانىلىرىنىڭ يۇقىرى تېخنىكىلىق ئىختىساسلىقلارغا بولغان ئېھتىياجى ھەسسىلەپ ئاشتى.
</S>
<S ID=41027>
شۇ سەۋەبتىن ئاپتونوم رايون ‹‹كەسپىي ماھارەت بويىچە مەخسۇس تەربىيەلەش پىلانى››نى تۈزۈپ، سانائەت ئىشچىلىرىنىڭ ماھارىتىنى يېتىلدۈرۈشتە كارخانىلارنى ئاساس قىلدى.
</S>
<S ID=41028>
شۇنىڭ بىلەن بىللە، شارائىتى يار بېرىدىغان كەسپىي مەكتەپ ۋە تەربىيەلەش ئاپپاراتلىرىدا توقۇمىچىلىق ۋە كىيىم – كېچەك مەخسۇس كەسپى تەسىس قىلىپ، زاكاز قىلىش ۋە نىشانلىق تەربىيەلەش ئارقىلىق كەسپىي تېخنىك خادىملار، باشقۇرۇش خادىملىرى ۋە سانائەت ئىشچىلىرىنى تەربىيەلىدى.
</S>
<S ID=41029>
   2015 – يىلى جۇڭگو كىيىم – كېچەك جەمئىيىتىنىڭ زور كۈچ بىلەن قوللىشىدا، ئاپتونوم رايونلۇق ئىقتىساد ۋە ئۇچۇرلاشتۇرۇش خىزمىتى كومىتېتى تۇنجى تۈركۈمدىكى شىنجاڭ كىيىم – كېچەك كەسپىدە ئىگىلىك تىكلىگۈچىلەر ۋە باشقۇرغۇچى ئىختىساس ئىگىلىرىنى ئىچكىرى ئۆلكىلەردىكى كىيىم – كېچەك كارخانىلىرىغا تەربىيەلىنىشكە ئەۋەتتى، ئاپتونوم رايونىمىزدىكى 13 ۋىلايەت، ئوبلاست (شەھەر)، ناھىيەدىن كەلگەن 300 كۇرسانتنىڭ ئىچكىرىدىكى توققۇز ئۆلكە ۋە شەھەرنىڭ 21 چوڭ تىپتىكى كىيىم – كېچەك پىششىقلاش كارخانىسىدا 90 كۈن تەربىيەلەندى.
</S>
<S ID=41030>
   كىيىم – كېچەك كارخانا ئىگىلىكىنىڭ تەلىپى بويىچە، كۇرسانتلارغا تەتبىقلانغان 90 كۈنلۈك تەربىيەلەش پىروگراممىسى مەزمۇنلىرىغا كارخانا ئىشلەپچىقىرىش تەرتىپى، كەسىپلەردە زاكاز قوبۇل قىلىش تەرتىپى، ئادەم كۈچى بايلىقى ۋە مالىيە باشقۇرۇش تۈزۈمى قاتارلىقلار كىرگۈزۈلدى.
</S>
<S ID=41031>
ئۇستاز شاگىرت تەربىيەلەش ئۇسۇلى بويىچە، كۇرسانتلار كارخانىنىڭ ئىشلەپچىقىرىش، ئىگىلىك باشقۇرۇش جەريانلىرىغا قاتناشتۇرۇلۇپ، ئۇلارنىڭ ئىگىلىك تىكلەش، باشقۇرۇش ئۇنىۋېرسال ئىقتىدارى ئۆستۈرۈلدى.
</S>
<S ID=41032>
   ئاپتونوم رايونلۇق سىياسىي كېڭەشنىڭ مۇئاۋىن رەئىسى، ئاپتونوم رايونلۇق خەلق ھۆكۈمىتى پارتگۇرۇپپىسىنىڭ ئەزاسى، ئاپتونوم رايونلۇق پارتكوم ئىسلاھاتنى چوڭقۇرلاشتۇرۇشقا رەھبەرلىك قىلىش گۇرۇپپىسى ئىشخانىسىنىڭ دائىمىي مۇدىرى ليۇ جيەنشىن شىنجاڭ توقۇمىچىلىق ۋە كىيىم – كېچەك كەسپىدە ئىگىلىك تىكلىگۈچىلەر ۋە باشقۇرۇش ئىختىساس ئىگىلىرىنى تەربىيەلەش بويىچە خۇلاسە چىقىرىش، تەقدىرلەش يىغىنىدا مۇنداق دېدى: كۇرسانتلار تېخنىكا ئىگىلەپ، كارخانا باشقۇرۇش تەجرىبىلىرىنى توپلاپ، كارخانىنى راۋاجلاندۇرۇش ئىدىيەسىنى يېڭىلاپ، ئىچكىرى ئۆلكىلەردىكى كارخانىچىلار بىلەن ئۆز ئارا ئۆگىنىش، بىر – بىرىگە تۈرتكە بولۇش مۇناسىۋىتى ئورنىتىپلا قالماي، بەلكى شىنجاڭنى تەشۋىق قىلىپ، ھەر قايسى مىللەتلەرنىڭ ئۆزئارا ئالاقىسى ۋە مۇناسىۋىتىگە تۈرتكە بولدى.
</S>
<S ID=41033>
   قومۇلنىڭ ئۇيغۇر كەشتىچىلىك ھۈنەر – سەنئىتى ۋە مەھسۇلاتلىرى ئاپتونوم رايونىمىز ۋە ئىچكىرى ئۆلكىلەردە داڭ چىقاردى.
</S>
<S ID=41034>
بېيجىڭ ياچاڭ مەدەنىيەت گۇرۇھى ‹‹مىشەن›› ئۆمىكى بىلەن ‹‹گۇەنمۇ›› ئۆمىكى قاتارلىق ئىككى دۆلەت دەرىجىلىك مەشھۇر لايىھەلەش ئۆمىكى قومۇلغا تەكشۈرۈشكە كېلىپ، ئۇزاق مۇددەتلىك ھەمكارلىق كېلىشىمى ئورنىتىپ، تۇنجى تۈركۈمدە 3000 زاكاز تالونىنى تاماملاپ، كەشتىچىلەر ۋارىسلىرىنىڭ ئاكتىپچانلىقىغا زور دەرىجىدە مەدەت بەردى.
</S>
<S ID=41035>
   غۇلجا شەھىرى ‹‹كۈنمو›› كىيىم – كېچەك چەكلىك شىركىتىنىڭ باش دىرېكتورى باۋ شياۋيىڭ تەربىيەلىنىپ قايتىپ كەلگەن كۇرسانتلاردىكى ئۆزگىرىشنى كۆرۈپ تولىمۇ خۇشال بولدى.
</S>
<S ID=41036>
ئۇ: ئىشلەپچىقىرىش ئۈنۈمى كۆرۈنەرلىك ئۆستى، باشقۇرغۇچى خادىملار ئىشلەپچىقىرىش تەرتىپلىرىگە تېخىمۇ ئەھمىيەت بېرىدىغان بولدى، كىشىنى تېخىمۇ خۇشال قىلىدىغىنى خادىملارنىڭ مەشغۇلات سەۋىيەسى كۆرۈنەرلىك ئۆسۈپتۇ، دېدى.
</S>
<S ID=41037>
   كەلگۈسىدىكى بىر قانچە يىلدا، شىنجاڭ كىيىم – كېچەك كەسپىدىكى ئىگىلىك تىكلىگۈچىلەر ۋە باشقۇرغۇچى ئىختىساسلىقلارنى تەربىيەلەش خىزمىتى پائال يېتەكچىلىك رول ئويناپ، شىنجاڭنىڭ توقۇمىچىلىق ۋە كىيىم – كېچەك كەسپىنىڭ تېز ھەم ياخشى راۋاجلىنىشىغا يەنىمۇ تۈرتكە بولغۇسى.
</S>
<S ID=41038>
   ئاپتونوم رايون تەربىيەلەش سالمىقىنى ئاشۇرۇپ، ھازىرقى كەسپىي مەكتەپلەردىن تەربىيەلىنىپ چىققان يۇقىرى تېخنىكىلىق توقۇمىچىلىق ئىختىساسلىقلىرىدىن ئۈنۈملۈك پايدىلىنىدۇ.
</S>
<S ID=41039>
شۇنىڭ بىلەن بىللە، كەسپىي مەكتەپلەر توقۇمىچىلىق ۋە كىيىم – كېچەك كەسپىنى راۋاجلاندۇرۇش ئېھتىياجى بويىچە كەسپىي تېخنىكا ئىختىساسلىقلىرىنى تەربىيەلەش پىلانىنى تۈزۈپ، شىنجاڭدىكى ھەر قايسى توقۇمىچىلىق ۋە كىيىم – كېچەك كەسىپلىرى توپلاشقان رايونلار ۋە كارخانىلارنى كەسپىي ماھارەت يېتىلدۈرۈش دەرسلىكى بىلەن تەمىنلەيدۇ.
</S>
<S ID=41040>
   ئاپتونوم رايونلۇق ئىقتىساد ۋە ئۇچۇرلاشتۇرۇش خىزمىتى كومىتېتىنىڭ مۇئاۋىن مۇدىرى شې چىڭ مۇنداق دېدى: 2016 – يىلى ئاپتونوم رايون سېلىنما سالمىقىنى ئاشۇرۇپ، ئىختىساسلىقلارنى تەربىيەلەش دائىرىسىنى كىيىم – كېچەك، يىپ ئېگىرىش، ئىلمە توقۇلما قاتارلىق ئۈچ تۈرلۈك كەسىپلەرگىچە كېڭەيتىپ، تەربىيەلىنىدىغان خادىم سانىنى 500 كىشىگە يەتكۈزۈپ، باشقۇرغۇچى خادىملارنى تەربىيەلەشكە ئالاھىدە ئەھمىيەت بېرىدۇ.
</S>
<S ID=41041>
2016 – يىلى 10 مىڭدىن 20 مىڭغىچە خادىم ئىچكىرى ئۆلكىلەردىكى توقۇمىچىلىق ۋە كىيىم – كېچەك كارخانىلىرىدا ئىشقا ئورۇنلاشتۇرۇپ تەربىيەلىنىشكە ئەۋەتىلىدۇ.
</S>
</TEXT>
/BODY
/DOC