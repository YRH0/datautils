<DOC>
<DOCID>TIANSHAN.522837</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-05-12 11:38:35</DATE>
</HEADER>
<BODY>
<HEADLINE>
<S ID=28011>
ئىناۋەتلىك كارتا كەسپىگە مۇناسىۋەتلىك يېڭى بەلگىلىمىنىڭ ئەھمىيىتى
</S>
</HEADLINE>
<TEXT>
<S ID=28012>
مۇھەممەد تۇراپ
</S>
<S ID=28013>
   بۇ يىل 15 – ئاپرېل مەركىزىي بانكا ‹‹جۇڭگو خەلق بانكىسىنىڭ ئىناۋەتلىك كارتا كەسپىگە مۇناسىۋەتلىك ئىشلار توغرىسىدا ئۇقتۇرۇش››نى تارقىتىپ، ئىناۋەتلىك كارتىنىڭ ئۆسۈم نىسبىتىنى بازارلاشتۇرۇش، ئىناۋەتلىك كارتىنىڭ ئۆسۈم ۋە ھەق ھېسابلاش قائىدىسىگە مەمۇرىي جەھەتتە ئارىلىشىشىنى ئازايتىش، ئىناۋەتلىك كارتىدىن ئالدىن نەق پۇل ئېلىش مۇلازىمىتىنى ئەلالاشتۇرۇش، ئىناۋەتلىك كارتا سودا ئۇچۇرىنى قېلىپلاشتۇرۇش، كارتا ئىگىسىنىڭ قانۇنلۇق ھوقۇق – مەنپەئىتىگە كاپالەتلىك قىلىش قاتارلىق جەھەتتە يېڭى سىياسەتنى ئوتتۇرىغا قويدى.
</S>
<S ID=28014>
   ئىناۋەتلىك كارتىدىكى بەلگىلەنگەن سوممىدىن ئاشۇرۇپ ئىستېمال قىلغان پۇلنىڭ ئۆسۈم نىسبىتى بازارلاشتۇرۇلدى
</S>
<S ID=28015>
   نۆۋەتتە بانكىلار ئىناۋەتلىك كارتىدىكى بەلگىلەنگەن سوممىدىن ئاشۇرۇپ ئىستېمال قىلغان پۇلغا مەركىزىي بانكا بەلگىلىگەن ئۆلچەم بويىچە كۈنلۈكىگە ئون مىڭدە بەش پىرسەنت بويىچە ئۆسۈم ھېسابلاپ ئالىدۇ. يېڭى بەلگىلىمە يولغا قويۇلغاندىن كېيىن، كۈنلۈكىگە %0.035 – %0.05كىچە ئۆسۈم ھېسابلاپ ئالىدۇ. مۇنداقچە ئېلىپ ئېيتقاندا، ئەڭ يۇقىرى بولغاندىمۇ ھازىرقى ئۆسۈم نىسبىتى سەۋىيەسىگە باراۋەر بولىدۇ. بانكىلار خېرىدارلارنى جەلپ قىلىش ئۈچۈن، كۈنلۈك ئۆسۈم نىسبىتىنى %0.005تىن تۆۋەن قىلىپ بېكىتىشى مۇمكىن، بۇنداق بولغاندا ئىناۋەتلىك كارتا ئىگىلىرىنىڭ ئىناۋەتلىك كارتىدىن ئالدىن پۇل ئىستېمال قىلىشىغا نىسبەتەن بىر ياخشى ئىش ھېسابلىنىدۇ. بۇ ئىسلاھات تەدبىرىنىڭ يولغا قويۇلغانلىقى كارتا ئىگىلىرىنىڭ ئىناۋەتلىك كارتىدىكى بەلگىلەنگەن سوممىدىن ئاشۇرۇپ ئىستېمال قىلغان پۇلنىڭ ئۆسۈم نىسبىتىنىڭ بازارلاشتۇرۇلغانلىقىدىن دېرەك بېرىدۇ.
</S>
<S ID=28016>
   ئىناۋەتلىك كارتىدىن ئاپتوبانكا ئارقىلىق نەق پۇل ئېلىش ئۆلچىمى ئۆستۈرۈلدى
</S>
<S ID=28017>
   يېڭى بەلگىلىمىدە ئىناۋەتلىك كارتىدىن كۈنىگە 2000يۈەن نەق پۇل ئالغىلى بولۇش كۈنىگە 10مىڭ يۈەن نەق پۇل ئالغىلى بولۇشقا ئۆزگەرتىلدى. ئىناۋەتلىك كارتا ئىگىلىرى بانكىنىڭ تىجارەت زالىدا ئادەملىك مۇلازىمەت ئارقىلىق ئىناۋەتلىك كارتىدىن نەق پۇل ئالماقچى بولسا، ھەر بىر ئىناۋەتلىك كارتىدىن نەق پۇل ئېلىشنىڭ كۈندىلىك چەكلىمە سوممىسىنى كارتا تارقاتقان بانكا كارتا ئىگىسى بىلەن مەسلىھەتلىشىپ بېكىتىدۇ. ئىناۋەتلىك كارتىدىن نەق پۇل ئالغاندا ئۆسۈم كەچۈرۈم قىلىش قەرەلىدىن بەھرىمەن بولالمايدىغانلىقتىن، بانكا كۈنلۈكىگە ئون مىڭدە بەش پىرسەنت بويىچە ئۆسۈم ئالىدۇ ھەم ئاي بويىچە تەكرار ئۆسۈم ئالىدۇ. بۇنىڭ بىلەن ئىناۋەتلىك كارتىنىڭ رىقابەت ئىقتىدارى ئۆستۈرۈلۈپ، كارتا ئىگىلىرىگە قولايلىق كەلتۈرۈلىدۇ.
</S>
<S ID=28018>
   ئىناۋەتلىك كارتىدىن ئالىپاي ۋە ئۈندىدارغا پۇل قاچىلىغىلى بولىدۇ
</S>
<S ID=28019>
   يېڭى بەلگىلىمىدە كارتا ئىگىسىنىڭ دىبىت كارتىسىدا يېتەرلىك پۇل بولمىسا، ئىناۋەتلىك كارتا ئارقىلىق ئۈندىدار ۋە ئالىپاي قاتارلىق ئۈچىنچى تەرەپ چىقىم ھېسابىغا پۇل قاچىلىغىلى بولىدۇ، دەپ بەلگىلەندى. ئەمما بانكا بۇ جەرياندا شەكىللەنگەن ئۆسۈمنى ئېلىۋېرىدۇ.
</S>
<S ID=28020>
   ئۆسۈمنى كەچۈرۈم قىلىدىغان پۇل قايتۇرۇش قەرەلى 60 كۈندىن ئاشۇرۇلىدۇ
</S>
<S ID=28021>
   نۆۋەتتە ئىجرا قىلىۋاتقان ئىناۋەتلىك كارتىدىن ئىستېمال قىلغان پۇلنى قايتۇرۇشتىكى ئۆسۈم كەچۈرۈم قىلىش قەرەلى 60 كۈن قىلىپ بېكىتىلگەن بولۇپ، بىر قىسىم بانكىلاردا ئىناۋەتلىك كارتىدىن ئىستېمال قىلغان پۇلنى قايتۇرۇشتىكى ئۆسۈم كەچۈرۈم قىلىش قەرەلى 25 كۈندىن 56 كۈنگىچە ئىجرا قىلىنىۋاتىدۇ. يېڭى بەلگىلىمىدە ئىناۋەتلىك كارتىدىن ئىستېمال قىلغان پۇلنى قايتۇرۇشتىكى ئۆسۈم كەچۈرۈم قىلىش قەرەلى 60 كۈن بولۇش، دېگەن بەلگىلىمە ئەمەلدىن قالدۇرۇلدى. يېڭى بەلگىلىمە بويىچە كېلەر يىلىدىن باشلاپ ئىناۋەتلىك كارتىدىن ئىستېمال قىلغان پۇلنى قايتۇرۇشتىكى ئۆسۈم كەچۈرۈم قىلىش قەرەلى ۋە ئەڭ تۆۋەن پۇل قايتۇرۇش سوممىسىنى بانكىلار مەبلەغ تەننەرخى ۋە تىجارەت تاكتىكىسىغا ئاساسەن بەلگىلەيدۇ. شۇنداق بولغاندا ئۆسۈمنى كەچۈرۈم قىلىدىغان پۇل قايتۇرۇش قەرەلى 60 كۈندىن ئاشىدۇ. ھەتتا ھەر ئايلىق ئەڭ تۆۋەن پۇل قايتۇرۇش سوممىسىنى كارتا ئىگىلىرى كارتا تارقاتقان بانكا بىلەن مەسلىھەتلىشىپ بېكىتىدۇ. كارتا ئىگىلىرى ئۆزىنىڭ ئىناۋەت ئەھۋالى ۋە پۇل قايتۇرۇش ئادىتىگە ئاساسەن ئۆزىنىڭ ئېھتىياجىغا مۇۋاپىق كېلىدىغان ئۆسۈم نىسبىتى، ئۆسۈمى كەچۈرۈم قىلىنىدىغان پۇلنى قايتۇرۇش قەرەلى ۋە ئەڭ تۆۋەن پۇل قايتۇرۇش سوممىسى قاتارلىقلارنى تاللىسا بولىدۇ.
</S>
<S ID=28022>
   ئىناۋەتلىك كارتىنىڭ ئۆسۈم نىسبىتى ۋە ئۆسۈمى ئاشكارىلىنىدۇ
</S>
<S ID=28023>
   يېڭى بەلگىلىمىدە ئىناۋەتلىك كارتىنىڭ ئۆسۈم نىسبىتى ۋە ئۆسۈم قاتارلىق ئۇچۇرلار كارتا ئىگىسىگە ۋاقتىدا ئاشكارىلىنىپ، كارتا ئىگىلىرىنىڭ ئەھۋاللارنى بىلىش ھوقۇقى، تاللاش ھوقۇقى، مەبلەغ بىخەتەرلىكىگە كاپالەتلىك قىلىنىپ، ئۇقۇشماسلىق ۋە ماجىرانىڭ ئالدى ئېلىنىدۇ. بۇنىڭدىن كېيىن ئىناۋەتلىك كارتا ئوغرىلىنىپ ئىستېمال قىلىنغان بولسا، كارتا تارقاتقان بانكا سودا سۇغۇرتىسى قاتارلىق ئۇسۇللار ئارقىلىق زىياننى مۇناسىپ تولۇقلاپ بېرىدۇ. بۇنىڭدا كارتا ئىگىلىرى ئىناۋەتلىك كارتىنىڭ ئوغرىلىنىپ ئىستېمال قىلىنغانلىقىغا دائىر ئالاقىدار ئىسپاتلارنى ساقلاشقا دىققەت قىلىشى كېرەك.
</S>
</TEXT>
/BODY
/DOC