<DOC>
<DOCID>TIANSHAN.492658</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-01-25 15:37:53</DATE>
</HEADER>
<BODY>
<HEADLINE>
<S ID=5501>
تاشقى سودا مۇقىم ئىلگىرلىدى
</S>
</HEADLINE>
<TEXT>
<S ID=5502>
    ئىختىيارىي مۇخبىرىمىز ئابدۇسالام قادىر خەۋىرى: «بىر بەلباغ، بىر يول» ئىستراتېگىيەسىنىڭ چوڭقۇر ئىلگىرى سۈرۈلۈشىگە ئەگىشىپ، قورغاس ئىقتىسادىي تەرەققىيات رايون (شەھەر)ى ئىقتىساد ۋە تاشقى سودىنىڭ تۆۋەنلەش بېسىمىغا پائال تاقابىل تۇرۇپ، مۇقىملىق ئاساسىدا ئىلگىرىلەش، ئىسلاھاتنى تېزلىتىش، تەرەققىيات شەكلىنى ئۆزگەرتىش، قۇرۇلمىنى تەڭشەش، خەلق تۇرمۇشىغا نەپ يەتكۈزۈشتىكى تۈرلۈك خىزمەتلەرنى پۈتۈن كۈچ بىلەن ئىلگىرى سۈرۈپ، 2015- يىلى ئىشلەپچىقىرىش ئومۇمىي قىممىتىنى1 مىليارد 400 مىليون يۈەنگە ، ئىمپورت- ئېكسپورت مال مىقدارىنى 25 مىليون 170 مىڭ توننىغا، سودا سوممىسىنى 12 مىليارد ئامېرىكا دوللىرىغا يەتكۈزدى.
</S>
<S ID=5503>
    قورغاس جىنيى خەلقئارا سودا چەكلىك شىركىتى يېزا ئىگىلىك قوشۇمچە مەھسۇلاتلىرى، كۆكتات، مېۋە- چىۋە ساقلاش، سېتىش، ئېكسپورت قىلىشنى ئاساس قىلغان شىركەت.
</S>
<S ID=5504>
بۇ شىركەت 2015- يىلى 80 مىڭ توننىدىن ئارتۇق مېۋە - چىۋە، كۆكتات ئېكسپورت قىلغان بولۇپ، ئېكسپورت مىقدارى قورغاس چېگرا ئېغىزىدا ئېكسپورت قىلىنىدىغان مېۋە- چىۋە ، كۆكتات مىقدارىنىڭ ٪52.8 ىنى ئىگىلىدى.
</S>
<S ID=5505>
    جىنيى خەلقئارا سودا چەكلىك شىركىتى بۇ يىل قورغاس ئىقتىسادىي تەرەققىيات رايونىنىڭ سىياسەت، رايون ۋە جۇغراپىيەلىك ئورۇن ئەۋزەللىكىدىن تولۇق پايدىلىنىپ، يېزا ئىگىلىك قوشۇمچە مەھسۇلاتلىرىنى تۈجۈپىلەشتۈرۈش، كەسىپ دائىرىسىنى كۆپخىللاشتۇرۇش، زامانىۋېلاشتۇرۇشنى يېتەكچى ئىدىيە قىلىپ، 50مىليون يۈەن مەبلەغ سېلىپ ، يېزا ئىگىلىك مەھسۇلاتلىرىنى ئىنچىكە پىششىقلاپ ئىشلەش تۈرىنى قۇرۇپ، يېزا ئىگىلىكىنى كەسىپلەشتۈرۈش تەرەققىياتىغا تۈرتكە بولىدۇ، شۇنىڭ بىلەن بىر ۋاقىتتا قورغاس شەھىرىنىڭ يېزا ئىگىلىك مەھسۇلاتلىرىنى ئىنچىكە پىششىقلاپ ئىشلەش تۈرىدىكى بوشلۇقنى تولدۇرىدۇ.
</S>
<S ID=5506>
    ئىگىلىنىشىچە، بۇ شىركەت خۇبېي ئۆلكىسى يىچاڭ شەھىرىدىكى بىر كارخانا بىلەن ھەمكارلىق كېلىشىمى ئىمزالىغان بولۇپ، ئاساسلىقى ئالما پىششىقلاپ ئىشلەيدىكەن، قۇرۇق ئۈزۈم پىششىقلاپ ئىشلەشنى پىلانلاۋېتىپتۇ.
</S>
<S ID=5507>
بۇ شىركەت بۇ يىل تىجارەت دائىرىسىنى كېڭەيتىپ، «بىر بەلباغ، بىر يول» ئىستراتېگىيەسىنىڭ تۈرتكىسىدە مەھسۇلاتلىرىنى رۇسىيە قاتارلىق دۆلەتلەرگىچە سېتىپ چىقىرىپ، ئىچكىرى ئۆلكىلەرنىڭ مەھسۇلاتلىرى ۋە ئىلى ئوبلاستىنىڭ يېزا ئىگىلىك مەھسۇلاتلىرىنى ئوتتۇرا ئاسىيادىكى باشقا دۆلەتلەرگىمۇ كېڭەيتىشنى پىلانلىغان.
</S>
<S ID=5508>
    قورغاس «مەرباھا» پايپاقچىلىق چەكلىك شىركىتىنىڭ مەسئۇلى مۇخبىرغا مۇنداق دېدى: بۇ قىشلىق پايپاقلار توردا لايىھەلەنگەن، سۈپىتى ئالاھىدە ياخشى بولغاچقا، رۇسىيە، قازاقىستان قاتارلىق دۆلەتلەردىكى ئسىتېمالچىلارنىڭ ياقتۇرۇشىغا ئېرىشتى.
</S>
<S ID=5509>
شىركەت باش دىرېكتورى مەمەتتوختى مەمەتئىمىن مۇنداق دېدى: شىركىتىمىز 2015- يىلى 7 مىليون جۈپ پايپاق ئېكسپورت قىلدى، ئېكسپورت مىقدارى 15 مىليون يۈەندىن كۆپرەك ئاشتى.
</S>
<S ID=5510>
شىركىتىمىز يەنە ئېشىنچا ئەمگەك كۈچىدىن 60نى ئىشقا ئورۇنلاشتۇردى. شىركىتىمىز ئىلگىرى زاكاز بويىچە سېتىش شەكلىنى قوللىنىپ كەلگەنىدى، بۇ يىل 20 مىليون يۈەن مەبلەغ سېلىپ، شىنجاڭنىڭ ئەلا سۈپەتلىك پاختا بايلىقىدىن پايدىلىنىپ يىللىق ئىشلەپچىقىرىش مىقدارى 3000 توننا بولغان ئېگىرىش فابرىكىسى قۇرۇپ، شىركەتنىڭ ئىشلەپچىقىرىش تەننەرخىنى تۆۋەنلەتمەكچى.
</S>
<S ID=5511>
    قورغاس ئىقىتسادىي تەرەققىيات رايونى «بەشنى راۋانلاشتۇرۇش»، «بەش چوڭ مەركەز» قۇرۇشنى چىڭ تۇتۇپ، «تۆت پورت، بىر جىلغا»نى كۈچەپ بەرپا قىلىپ، غۇلجا، كۈيتۇن شەھىرىنى ئىككى قانات ، باشقا ناھىيە، شەھەرلەرنى تولۇقلىما قىلغان ئېچىۋېتىلگەن ئىقتىسادىي سىستېما بەرپا قىلىشنى تېزلىتىپ، يىپەك يولى ئىقتىساد بەلبىغىدىكى مۇھىم تايىنىش نۇقتىسىنى تىرىشىپ قۇرۇپ چىقىدىكەن، بۇ يىللىق ئىشلەپچىقىرىش ئومۇمىي قىممىتىنى 1 مىليارد 655 مىليون يۈەنگە، تاشقى سودا ئىمپورت - ئېكسپورت سوممىسىنى 13 مىليارد 200 مىليون ئامېرىكا دوللىرىغا يەتكۈزىدىكەن.
</S>
</TEXT>
/BODY
/DOC