<DOC>
<DOCID>TIANSHAN.528712</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-17 12:06:35</DATE>
</HEADER>
<BODY>
<HEADLINE>
<S ID=30712>
گۈزەل تۇرمۇش دېھقانغا باقتى، كارىز سۈيى دىللارغا ئاقتى
</S>
</HEADLINE>
<TEXT>
<S ID=30713>
بەش ئايدا ئون مىڭ ساياھەتچىنى كۈتۈۋېلىش باشقا ساياھەت – مەنزىرە نۇقتىلىرىغا نىسبەتەن داۋراڭ سالغىدەك ئىش بولماسلىقى مۇمكىن، بىراق ئەزەلدىن ساياھەتچىلىك بىلەن ھېچقانداق باغلىنىشى بولماي كەلگەن ئىۋىرغول رايونىنىڭ ئاستانە بازىرى ئاستانە كەنتىگە نىسبەتەن بۇ ھەقىقەتەن بىر مۆجىزە. ئىۋىرغول رايونى بويىچە نامرات ئاتىلىپ كەلگەن بۇ كەنتتە قۇرۇلغان ‹‹تاكۆل كارىز ئارامگاھى›› بۇ يىلنىڭ ئالدىنقى بەش ئېيىدا 10 مىڭدىن ئارتۇق ساياھەتچىنى كۈتۈۋېلىپ، ساياھەتچىلەرگە كارىز مەدەنىيىتىنى نامايان قىلسا، كەنتتىكى دېھقانلارنى ھەميېنىنى توملاش ئىمكانىيىتىگە ئېرىشتۈرۈپ، ‹‹قوش ئۈنۈم››نى قولغا كەلتۈردى.
</S>
<S ID=30714>
   ئاستانە كەنتىدىكى ‹‹تاكۆل كارىز ئارامگاھى››غا 4 – ئىيۇن بارغىنىمىزدا، كەينى – كەينىدىن ئۈزۈلمەي كېلىپ تۇرغان ساياھەتچىلەرنىڭ سالقىن كارىز تەشمىسىدىن بۇلدۇقلاپ ئېقىپ تۇرغان كارىز سۈيىنى تاماشا قىلىۋاتقانلىقىنى، كارىز سۈيىنى تېتىۋاتقانلىقىنى كۆردۇق. ساياھەتچىلەر كارىز تەشمىسىدىن چىقىپ، ئۇيغۇر مېمارچىلىقىنىڭ ئېسىل ئۆرنەكلىرى بىلەن بېزەلگەن ‹‹باي قورۇسى››نى، تونۇرلارنى ۋە ئارامگاھنىڭ ئوتتۇرىغا ياسالغان، مەجنۇنتاللار سايە تاشلاپ تۇرغان كۆپكۆك كۆلنى زىيارەت قىلىۋاتاتتى.
</S>
<S ID=30715>
   ئاستانە كەنتىدە نوپۇس كۆپ، سۇ قىس، تېرىلغۇ يەر ئاز، شەھەر بىلەن ئارىلىقى يىراق بولغانلىقتىن، كەنتتىكىلەر پەقەت دېھقانچىلىقتىن كىرگەن ئازغىنە كىرىمىگە تايىنىپ تۇرمۇش كەچۈرۈپ كەلگەنىدى. ئىۋىرغول رايونلۇق ساياھەت ئىدارىسى كەنتنىڭ نامرات قىياپىتىنى ئۆزگەرتىش، ساياھەتچىلىك ئارقىلىق دېھقانلارنىڭ كىرىمىنى ئاشۇرۇش تەسەۋۋۇرى بويىچە 2014 – يىلى 8 مىليون يۈەن مەبلەغ سېلىپ بۇ ئارامگاھنى قۇردى ۋە بۇلتۇر 5 – ئايدا تىجارەت باشلىدى، دېدى ‹‹تاكۆل كارىز ئارامگاھى››نىڭ مەسئۇلى رابىيگۈل ئابدۇراھمان ئەھۋال تونۇشتۇرۇپ، كارىزدىن پايدىلىنىپ بۇ يەردە ياشاۋاتقان ئۇيغۇر دېھقانلارنىڭ مىللىي مەدەنىيىتى، ئۆرپ – ئادىتىنى ئاپتونوم رايونىمىز ئىچى – سىرتىدىكى ساياھەتچىلەرگە تونۇشتۇرۇش جەريانىدا ھەرخىل پائالىيەتلەرنى ئۆتكۈزۈپ، كەنتتىكى بەزى دېھقانلاردا دەسلەپكى قەدەمدە تىجارەت ئېڭىنى شەكىللەندۈردۇق.
</S>
<S ID=30716>
   ئاستانە كەنتىدىكى قېيۇم ۋاھىتنىڭ تونۇشتۇرۇشىچە، تاكۆل كارىزىنىڭ سۈيى بىلەن ئەتراپتىكى دېھقانلارنىڭ 800 مودىن ئارتۇق يېرى سۇغۇرۇلۇپ كەلگەن بولۇپ، ئۇزاق يىل رېمونتسىز قېلىش سەۋەبىدىن تەشمىلەر ئۆرۈلۈپ چۈشۈپ، 1988 – يىلىغا كەلگەندە كارىز سۈيى قۇرۇپ كەتكەنىكەن. بۇ كەنتتىكى ئەزەلدىن تاكۆل كارىزىنىڭ سۈيىنى ئىچىپ چوڭ بولغان مۇھەممەت ئاخمول كارىزنى ئەسلىگە كەلتۈرۈش ئۈچۈن ئىككى ئوغلى بىلەن يەتتە يىل كارىز تەشمىسىنىڭ ئۆرۈلۈپ چۈشكەن جايلىرىنىڭ لېيىنى ئېلىپ مۇستەھكەملەپتۇ، نەتىجىدە كارىز سۈيى ئەسلىگە كېلىپ، شۇ جايدىكى ئاممىنىڭ ئىچىدىغان سۇ ۋە يەر سۇغىرىش ئېھتىياجىنى قاندۇرۇپ كېلىۋېتىپتۇ. 2012 – يىلى دۆلەت ئىۋىرغول رايونىدىكى كارىزلارنى قۇتقۇزۇش ئۈچۈن 5 مىليون يۈەن مەخسۇس مەبلەغ ئاجراتقاندىن كېيىن، تاكۆل كارىزىمۇ مۇستەھكەملىنىپ، كارىزنىڭ سۈيى كۆپىيىپتۇ، كارىز تەشمىسىنىڭ ئۇزۇنلۇقى ھازىر 5000 مېتىرغا يېتىپتۇ. ئىلگىرى كەنتتىكىلەر كارىز تەشمىسىنى چېپىشتا بارلىق چىقىملارنى ئۆزلىرى كۆتىرىپ، خەتەرگە تەۋەككۈل قىلىپ كەلگەنىكەن. يېقىنقى يىللاردىن بۇيان ھۆكۈمەت مەبلەغ چىقىرىپ، كارىز چېپىشقا كېرەكلىك ئۈسكۈنىلەرنى تەييارلاپ بېرىپتۇ، كارىزچىلارغا كۆڭۈلدىكىدەك ئىش ھەققى تارقىتىپ، سۇغۇرتىغا قاتناشتۇرۇپتۇ. كەنتتىكى ھەممەيلەن پارتىيە، ھۆكۈمەتنىڭ بۇ شەپقىتىدىن تولىمۇ سۆيۈنۈپتۇ.
</S>
<S ID=30717>
   كارىز ئارامگاھى قۇرۇلغاندىن كېيىن بىز كەنتتىكى ئىش كۈتۈپ تۇرغان، ئائىلىسىدە قىيىنچىلىقى بار ئالتە ياشنى ئارامگاھقا ئىشقا ئورۇنلاشتۇردۇق. بۇنىڭدىن سىرت ساياھەت ئۆمەكلىرى كەلگەندە كەنتتىكى دېھقان سەنئەتكارلار ئەترىتىدىكى ئون كىشىنى قۇمۇلنىڭ يەرلىك ناخشا – ئۇسسۇل نومۇرلىرىنى ھەقلىق ئورۇنلاشقا تەكلىپ قىلىۋاتىمىز. كارىز ئارامگاھىنىڭ تۈرتكىسىدە كەنتتە بەش دېھقان ‹‹سەھرا ئارامگاھى›› ئېچىپ ساياھەتچىلەرگە مۇلازىمەت قىلىۋاتىدۇ. بۇ يىل 30 – فېۋرالدىن 2 – مايغىچە ئارامگاھتا تۇنجى نۆۋەتلىك دېھقانلار نازۇ – نېمەتلىرى كۆرگەزمىسى ئۆتكۈزۈپ، ئاپتونوم رايونىمىز ئىچى – سىرتىدىكى ساياھەت ئۆمەكلىرىنى جەلپ قىلدۇق. كەنتتىكى ‹‹سەھرا ئارامگاھلىرى›› ۋە 15كە يېقىن دېھقان تاماق ئېتىپ، مىللىي قول ھۈنەر بۇيۇملىرىنى سېتىپ، ئۈچ كۈندە 40 مىڭ يۈەندىن ئارتۇق كىرىم قىلدى. بۇنىڭ بىلەن دېھقانلارنىڭ ئېڭىدا ئۆزگىرىش بولۇپ، ساياھەتچىلىك مۇلازىمىتىگە تايىنىپ كىرىمىنى ئاشۇرۇش ئورتاق يۈزلىنىشكە ئايلاندى، دېدى رابىيگۈل ئابدۇراھمان.
</S>
<S ID=30718>
   كارىز ئارامگاھىنىڭ ساياھەت يېتەكچىسى ئايىمگۈل يۈسۈپنىڭ دېيىشىچە، ئۇنىڭ قېيىنئانىسى كېسەل سەۋەبىدىن دوختۇرخانىدا ئۇزاق يىل داۋالانغانلىقتىن، بۇ ئائىلە نامراتلىشىپ، نەچچە ئون مىڭ يۈەن قەرزگە بوغۇلغانىكەن. ئارامگاھ ئېچىلغاندىن كېيىن ئايىمگۈل ئېرى ئابلىمىت داموللا بىلەن بىللە بۇ ئارامگاھتا ئىشلەشكە باشلاپتۇ. ھازىر ئۇلار ئايدا 3000 يۈەن ئىش ھەققى ئېلىپ قەرزلىرىنى قايتۇرۇپ بولۇپ، تولىمۇ بەختىيار كۈن كەچۈرۈۋېتىپتۇ. ئايىمگۈل يەنە ئارامگاھتا ئىشلەۋاتقان دېھقان ياشلارغا خەنزۇ تىلى ئۆگىتىشنى ئۇدا داۋاملاشتۇرۇپ كەپتۇ.
</S>
<S ID=30719>
   بىز كەنتتىكى دېھقانلارنى كىرىم مەنبەسىگە ئىگە قىلىش ئۈچۈن كارىز سۈيىدىن پايدىلىنىپ بىرنەچچە بېلىق كۆلچىكى ياساپ، دېھقانلارنى بېلىق بېقىشقا يېتەكلەشنى، كارىز سۈيىدىن مىنېرال سۇ ئىشلەپچىقىرىش زاۋۇتى قۇرۇپ، تېخىمۇ كۆپ يېزا ياشلىرىنى ئىشقا ئورۇنلاشتۇرۇشنى، دېھقانلارنىڭ ئۈزۈم، چىلانلىرىنى كۆڭۈلدىكىدەك باھادا سېتىش مەقسەت قىلىنغان ‹‹كارىز بويىدا ئۈزۈم، چىلان تېتىش›› پائالىيەتلىرىنى ئۆتكۈزۈپ، دېھقانلارنىڭ نامراتلىقتىن قۇتۇلۇشىغا ياردەم بېرىشنى پىلانلىدۇق، دېدى رابىيگۈل ئابدۇراھمان زىيارىتىمىز ئاخىرىدا.
</S>
<S ID=30720>
   قايتىش ئالدىدا كارىز تەشمىسىنىڭ ئىچىگە يەنە بىر قېتىم كىردۇق. تەشمىدىن ئېتىلىپ چىقىۋاتقان زىلال سۇ ئاستانە كەنتىدىكى ئاممىغا بەخت يارىتىش ئۈچۈن ئالدىراۋاتقاندەك تېز ئېقىپ، بىپايان ئېتىزلىقلار قوينىغا سىڭمەكتە ئىدى.
</S>
</TEXT>
/BODY
/DOC