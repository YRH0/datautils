<DOC>
<DOCID>TIANSHAN.484576</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-01-02 13:51:25</DATE>
</HEADER>
<BODY>
<HEADLINE>
<S ID=18>
سەندىخوزا دېھقانلىرى يېڭى ئۆيلەرگە كۆچۈپ كىردى
</S>
</HEADLINE>
<TEXT>
<S ID=19>
   ئابدۇسالام قادىر خەۋەر قىلىدۇ: قورغاس ناھىيەسىنىڭ سەندىخوزا يېزىسى تارجى كەنتىدىكى ئالاھىدە قىيىنچىلىقى بار زوراگۈل تۇرسۇن بۇلتۇر 9 – ئاينىڭ ئاخىرى ھۆكۈمەتنىڭ ياردىمى بىلەن 60 كىۋادرات مېتىر كۆلەمدىكى يەر تەۋرەشكە چىداملىق ئۆيگە كۆچۈپ كىرگەنلىكىدىن تولىمۇ مەمنۇن بولدى.
</S>
<S ID=20>
چۈنكى ئۇ يېڭى ئۆيگە كۆچۈپ كىرگەچكە، ئۇدا ياغقان يامغۇرنىڭ زىيىنىغا ئۇچرىمىدى.
</S>
<S ID=21>
   ئۇ مۇنداق دېدى: يېزا رەھبەرلىرى ئائىلىمىزنىڭ قىيىنچىلىقىنى نەزەردە تۇتۇپ، بۇلتۇر 60 مىڭ يۈەن ئاجرىتىپ، كونا ئۆيىمىزنىڭ ئورنىغا 60 كىۋادرات مېتىر كۆلەمدە ئىككى يۈرۈش ئۆي سېلىپ بەردى.
</S>
<S ID=22>
يېڭى توي قىلغان ئوغلۇم بۇ ئۆينىڭ بىرىگە كۆچۈپ كىرىپ، يېڭى تۇرمۇشىنى باشلىدى.
</S>
<S ID=23>
بىز پارتىيە، ھۆكۈمەتنىڭ غەمخورلۇقىنى ھەرگىز ئۇنتۇمايمىز.
</S>
<S ID=24>
   سەندىخوزا يېزىسى بۇلتۇر 417 يۈرۈش ئەمىن ئۆي سېلىشنى پىلانلاپ، بۇ قۇرۇلۇشنى ياخشى قىلىش ئۈچۈن، تەشۋىقاتنى كۈچەيتىپ، مۇلازىمەتنى ياخشىلىدى.
</S>
<S ID=25>
قۇرۇلۇش سۈپىتى، سۈرئىتىنى قېلىپلاشتۇرۇپ، بۇلتۇر يىل ئاخىرىغىچە پىلاننى ئاشۇرۇپ ئورۇندىدى.
</S>
<S ID=26>
   يېزىلىق ھۆكۈمەتنىڭ پىلانلاش بۆلۈمىدىكى ئالتۇنبەك غوجاي مۇنداق دېدى: بۇلتۇر تارجى كەنتىدە ئەمىن تاپقۇزۇپ خەلقنى بېيىتىش قۇرۇلۇشىنى نۇقتىلىق يولغا قويدۇق، ھازىر بۇ كەنتتىكى 404 ئائىلە يەر تەۋرەشكە چىداملىق ئۆيلەرگە كۆچۈپ كىردى.
</S>
<S ID=27>
ھەر بىر ئائىلىگە مەركەزنىڭ تۈر قۇرۇلۇشى مەبلىغىدىن 10 مىڭ 500 يۈەن، ئاپتونوم رايوننىڭ تۈر قۇرۇلۇشى مەبلىغىدىن 8000 يۈەن، جياڭسۇ ئۆلكىسىنىڭ نىشانلىق ياردەم بېرىش مەبلىغىدىن 10 مىڭ يۈەن ئاجرىتىپ، ئالاھىدە قىيىنچىلىقى بار ئائىلىلەرگە 60 كىۋادرات مېتىردىن، ئادەتتىكى ئائىلىلەرگە 80 كىۋادرات مېتىردىن ئۆي سېلىپ بەردۇق.
</S>
</TEXT>
/BODY
/DOC