<DOC>
<DOCID>TIANSHAN.529792</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-06-23 13:06:58</DATE>
</HEADER>
<BODY>
<HEADLINE>
<S ID=31196>
پۇل مۇئامىلە ئاپپاراتلىرىنىڭ چەت ئەلگە ئوقۇشقا چىقىدىغانلارغا ئېتىبار بېرىش سىياسەتلىرى
</S>
</HEADLINE>
<TEXT>
<S ID=31197>
مۇھەممەد تۇراپ
</S>
<S ID=31198>
   يېقىنقى يىللاردىن بۇيان پۇل مۇئامىلە ئاپپاراتلىرى تۈرلۈك ئېتىبار سىياسەتلەرنى يولغا قويۇپ، چەت ئەلگە ئوقۇشقا چىقىدىغانلارنى پۇل مۇئامىلە مۇلازىمىتى بىلەن تەمىنلىدى.
</S>
<S ID=31199>
   جۇڭگو بانكىسىنىڭ ئېتىبار پۇل مۇئامىلە سىياسىتى
</S>
<S ID=31200>
   چەت ئەلگە ئوقۇشقا چىقىدىغان خادىملارنىڭ دۆلەت ئىچى ۋە سىرتىدا بانكا كارتىسى ئىشلىتىشتىكى ئېھتىياجىغا ئاساسەن، جۇڭگو بانكىسى چەت ئەلگە چىقىدىغان ئوقۇغۇچىلارنىڭ پۇل مۇئامىلە ئاساسىي كارتىسى بولغان ‹‹سەددىچىن چەت ئەلگە ئوقۇشقا چىقىش دىبىت كارتىسى + سەددىچىن خەلقئارا ئىناۋەتلىك كارتىسى››نى ئالاھىدە يولغا قويدى. بۇ كارتا كۆرسىتىلگەن ھېسابقا پۇل قايتۇرىدىغان ۋە ئىككى كارتا ئەۋزەللىكىنى تولۇقلايدىغان كارتا بولۇپ، چەت ئەلدىكى بانكا بىرلەشمىسى تورىنىڭ ئاپتوبانكىسىدا نەق پۇل ئالسا ياكى ئىستېمال قىلسا، ئامېرىكا دوللىرى، فوندستېرلىڭ، شياڭگاڭ دوللىرى، سىنگاپور يۈەنى، كانادا دوللىرى، شىۋېيتسارىيە فرانكى، ياۋرو قاتارلىق چەت ئەل پۇللىرىنى قوللايدۇ، پۇللارنى ئالماشتۇرۇشنىڭ ھاجىتى يوق.
</S>
<S ID=31201>
   سودا – سانائەت بانكىسىنىڭ ئېتىبار پۇل مۇئامىلە سىياسىتى
</S>
<S ID=31202>
   ۋىزا بېجىرىش چەت ئەلگە ئوقۇشقا ۋە ساياھەتكە چىقىشتىكى مۇھىم قەدەم. ھەر قايسى دۆلەتلەرنىڭ ئەلچىخانىلىرىنىڭ ۋىزا بېجىرىش تارماقلىرى ئىلتىماس قىلغۇچىلارنىڭ مەبلەغ ئىسپاتى بىلەن تەمىنلەپ، ئائىلىسىنىڭ مەبلەغ ئەمەلىي كۈچى ۋە چەت ئەلگە ئوقۇشقا چىققان مەزگىلدىكى خىراجەتلەرگە بەرداشلىق بېرىش ئىقتىدارى قاتارلىقلارنى ئىسپاتلاشنى تەلەپ قىلىدۇ. چەت ئەلگە ئوقۇشقا چىققاندا پۇل ئامانەت قويۇش چېكىنىڭ قەرەلى ئەلچىخانا تەلەپ قىلغان قەرەلگە يەتمىسە ياكى مەبلەغ يېتىشمىسە، سودا – سانائەت بانكىسى سىزگە چەت ئەلگە ئوقۇشقا چىقىش قەرز پۇلى بېجىرىپ بېرىدۇ.
</S>
<S ID=31203>
   خۇاشيا بانكىسىنىڭ ئېتىبار پۇل مۇئامىلە سىياسىتى
</S>
<S ID=31204>
   خۇاشيا بانكىسى خۇاشيا بانكىسىنىڭ بانكا كارتىسىدىن ھەر كۈنى تۇنجى بانكا ئاتلاپ ئالغان پۇلغا رەسمىيەت پۇلى ئالماسلىقتەك ئېتىبار پۇل مۇئامىلە سىياسىتىنى يولغا قويدى. بۇ رەسمىيەت ھەققى ئەمەلىيەتتە ئاز سان ئەمەس. خۇاشيا بانكىسىنىڭ بانكا كارتىسىدىن ئەنگلىيەدىكى بارلىق ئاپتوبانكىدىن بىۋاسىتە فوندستېرلىڭ ئالغىلى بولىدۇ. يەنە خۇاشيا بانكىسىنىڭ بانكا كارتىسىدىن ئامېرىكىدىكى %90 تىن كۆپرەك ئاپتوبانكىدىن بىۋاسىتە ئامېرىكا دوللىرى ئالغىلى بولىدۇ. ئىناۋەتلىك كارتىدىن نەق پۇل ئېلىش رەسمىيىتىگە سېلىشتۇرغاندا خۇاشيا بانكىسىنىڭ دىبىت كارتىسىدىن نەق پۇل ئالغاندا خەلق پۇلى ھېسابىدىن پۇل تۇتۇپ قالىدۇ، پۇل ئالماشتۇرۇش خىراجىتى ئالمايدۇ، بۇنداق بولغاندا رەسمىيەت ھەققى تېجەپ قېلىنىپلا قالماستىن، يەنە پۇل ئالماشتۇرۇش خىراجىتى تۆلەشتىن ساقلانغىلى بولىدۇ. ئۇنىڭدىن باشقا خۇاشيا بانكىسىنىڭ ‹‹ئاق ئالتۇن›› كارتىسىدا پۇل ئامانەت قويۇش ئىسپاتى ۋە چېگرا سىرتىغا پۇل پېرېۋوت قىلىش كەسپىنى بېجىرگەندە، ھەقسىز مۇلازىمەتتىن بەھرىمەن بولغىلى بولىدۇ.
</S>
<S ID=31205>
   ئومۇمەن چەت ئەلگە ئوقۇشقا چىقىدىغان ئوقۇغۇچىلارنىڭ ئاتا – ئانىلىرى بالىلىرىنىڭ پۇل مۇئامىلە مۇلازىمىتىنى تاللىغاندا كۆڭۈل قويۇپ ئورۇنلاشتۇرۇشى، ئۆزىنىڭ ئەمەلىي ئەھۋالىغا ماس كېلىدىغان پۇل مۇئامىلە مۇلازىمىتىنى تاللاش پىرىنسىپىدا چىڭ تۇرۇشى كېرەك. نۆۋەتتە ھەر قايسى بانكىلاردا يولغا قويۇلۇۋاتقان ئەنئەنىۋى پۇل پېرېۋوت قىلىش ئۇسۇلىدىن تېلېگرامما پېرېۋوتى، چەك پېرېۋوتى ۋە ساياھەت چېكى قاتارلىق ئۈچ تۈرلۈك ئۇسۇل بار بولۇپ، چەت ئەلگە ئوقۇشقا چىقىدىغان ئوقۇغۇچىلارنىڭ ئاتا – ئانىلىرى ئۆزلىرىنىڭ كونكرېت ئەمەلىيىتىگە ئاساسەن تاللاپ بېكىتىشى كېرەك.
</S>
<S ID=31206>
‏
</S>
</TEXT>
/BODY
/DOC