<DOC>
<DOCID>TIANSHAN.495162</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-02-02 12:58:28</DATE>
</HEADER>
<BODY>
<HEADLINE>
<S ID=8623>
‹‹كۆك ئاسمان›› دا پەرۋاز قىلىۋاتقان قىزلار 
</S>
</HEADLINE>
<TEXT>
<S ID=8624>
    ‹‹ئەينى ۋاقىتتا ھاۋا ئارمىيە مەلۇم قىسىمىنىڭ <كۆك ئاسمان غۇنچە پىلانى>نىڭ ياردىمىگە ئېرىشىپ ئوقۇشۇمنى داۋاملاشتۇرمىغان بولسام، بۈگۈنكى بەختىيار كۈنلەرگە ئۇلىشالمىغان بولاتتىم››.
</S>
<S ID=8625>
بۇ ھاۋا ئارمىيەسى شىنجاڭدا تۇرۇشلۇق مەلۇم قىسىمىنىڭ كوماندىرى مېھرىنىسا ئابدۇلنىڭ يۈرەك سۆزى.
</S>
<S ID=8626>
    مېھرىنىسا ئابدۇل غۇلجا شەھىرىنىڭ دادامتۇ يېزىسىدىن بولۇپ، ئۇ باشلانغۇچ مەكتەپتە ئوقۇۋاتقاندا ئاپىسى كېسەل سەۋەبىدىن قازا قىلدى.
</S>
<S ID=8627>
ئائىلىسىنىڭ ئىقتىسادىي قىيىنچىلىقى سەۋەبىدىن ئۇ ئوقۇشتىن چېكىنىشكە مەجبۇر بولدى.
</S>
<S ID=8628>
ئارىدىن يېرىم يىل ئۆتكەندە ئۇنىڭ ئىلگىرىكى ئوقۇتقۇچىسى ئۇلارنىڭ ئۆيىگە كېلىپ: ‹‹جۇڭگو ياشلار، ئۆسمۈرلەر فوندى جەمئىيىتى ۋە ھاۋا ئارمىيەسىدىكى تاغا – ھەدىلەر سىزگە ياردەم قىلىدىغان بولدى، سىز يەنە داۋاملىق ئوقۇيالايدىغان بولدىڭىز›› دېگەن خۇش خەۋەرنى يەتكۈزدى.
</S>
<S ID=8629>
شۇنداق قىلىپ مېھرىنىسانىڭ تەقدىرىدە زور ئۆزگىرىش بولدى...
</S>
<S ID=8630>
    مېھرىنسا ئابدۇل ئىلى ۋىلايىتى بويىچە ‹‹كۆك ئاسمان غۇنچە پىلانى››نىڭ ياردىمىدىن مەنپەئەتلەنگەن 275 قىزنىڭ ئىچىدىكى بىرى.
</S>
<S ID=8631>
ھاۋا ئارمىيەسى ‹‹كۆك ئاسمان غۇنچە پىلانى›› مەملىكەتلىك ئاياللار بىرلەشمىسىنىڭ تەشەببۇسى بىلەن جۇڭگو ياشلار، ئۆسمۈرلەر فوندى جەمئىيىتى يولغا قويغان، كارخانىلار ياردەم بېرىدىغان ئىجتىمائىي پاراۋانلىق تۈرى بولۇپ، ئائىلە قىيىنچىلىقى سەۋەبىدىن ئوقۇشتىن چېكىنگەن قىزلارنى مەكتەپ قوينىغا قايتۇرۇپ كېلىشنى مەقسەت قىلغانىدى.
</S>
<S ID=8632>
    ھاۋا ئارمىيە مەلۇم قىسىمى 1995 – يىلى شىنجاڭدا ‹‹كۆك ئاسمان غۇنچە پىلانى››نى يولغا قويغان 20 يىلدىن بۇيان بۇ تۈرگە 31 مىليون 883 مىڭ 800 يۈەن ئاجرىتىپ، غۇنچىلار مەكتىپىدىن 11نى، ‹‹ 1 – ئاۋغۇست›› خەلقنى سۆيۈش مەكتىپىدىن بىرنى قۇرۇپ، 10 مىڭ 240 قىزنىڭ ئوقۇشىنى تاماملىشىغا ياردەم بەردى.
</S>
<S ID=8633>
    نىلقا ناھىيەسىنىڭ كېلەڭ يېزىلىق باشلانغۇچ مەكتىپى 2009 – يىلى ‹‹كۆك ئاسمان غۇنچە پىلانى››نىڭ ياردىمىگە ئېرىشتى.
</S>
<S ID=8634>
ھاۋا ئارمىيە مەلۇم قىسىمى 500 مىڭ يۈەن، نىلقا ناھىيەسى 100 مىڭ يۈەن ئاجرىتىپ بۇ مەكتەپتە 715 كىۋادرات مېتىرلىق، قىرائەتخانىسى ۋە تەجرىبىخانىسى بار مۇكەممەل ئوقۇتۇش بىناسى سېلىپ بەردى.
</S>
<S ID=8635>
مەكتەپ مۇدىرى لى دىڭگو مۇنداق دېدى: مەكتىپىمىزدە خەنزۇ، قازاق، خۇيزۇ ئوقۇغۇچىلار ئوقۇيدۇ.
</S>
<S ID=8636>
‹‹كۆك ئاسمان غۇنچە پىلانى››نىڭ تۈرتكىسىدە مەكتىپىمىزنىڭ ئوقۇتۇش شارائىتى ياخشىلىنىپ، ئوقۇتۇش سۈپىتى يۇقىرى كۆتۈرۈلۈپ، ناھىيە بويىچە ئالدىنقى قاتاردىكى مەكتەپلەر قاتارىغا ئۆتتى.
</S>
<S ID=8637>
    تېكەس ناھىيەسىنىڭ خۇجىرتى يېزىسىدىكى موڭغۇل باشلانغۇچ مەكتىپىمۇ ‹‹كۆك ئاسمان غۇنچە پىلانى››نىڭ ياردىمىگە ئېرىشكەن مەكتەپلەرنىڭ بىرى.
</S>
<S ID=8638>
مەكتەپنىڭ ئوقۇتۇش بىناسى كونا بولغاچقا 2012 – يىلىدىكى يەر تەۋرەشتە ئېغىر بۇزغۇنچىلىققا ئۇچرىغانىدى.
</S>
<S ID=8639>
‹‹كۆك ئاسمان غۇنچە پىلانى››نىڭ ياردىمىدە قايتا سېلىنىپ، 2014 – يىلى 11 – ئايدا بۇ مەكتەپتىكى ئوقۇتقۇچى، ئوقۇغۇچىلار زامانىۋى ئوقۇتۇش شارائىتىدىن بەھرىمەن بولۇشقا باشلىدى.
</S>
<S ID=8640>
كۈنەس ناھىيەسىدە ئاز سانلىق مىللەتتىن بولغان 50 قىز ئوقۇغۇچى ‹‹كۆك ئاسمان غۇنچە پىلانى››نىڭ ياردىمىگە ئېرىشتى، بۇنىڭ ئىچىدە ئالىي مەكتەپكە ئۆتكەن 24 قىز ھەر يىلى 1400 يۈەندىن ياردەمگە ئېرىشتى.
</S>
<S ID=8641>
    ھاۋا ئارمىيە مەلۇم قىسىمى 2009 – يىلىدىن ھازىرغىچە ئوبلاستقا بىۋاسىتە قاراشلىق جايلاردىكى يەتتە غۇنچىلار مەكتىپىگە 8 مىليون يۈەن ياردەم قىلدى.
</S>
<S ID=8642>
ئوبلاستتا ‹‹كۆك ئاسمان غۇنچە پىلانى›› يولغا قويۇلغاندىن بۇيان ياردەمگە ئېرىشكەن قىزلارنىڭ تەقدىرىدە زور ئۆزگىرىش بولدى، ئۇلارنىڭ ئارىسىدىن ئوقۇتقۇچىلار، دوختۇرلار، ئەسكەرلەر، پەن – تېخنىكا باشلامچىلىرى، بېيىش ئۈلگىلىرى چىقتى.
</S>
<S ID=8643>
ئۇلار جەمئىيەتكە ئىتتىپاقلىق، ئىناقلىق ۋە مېھرىبانلىق ئۇرۇقىنى چېچىپ، ئۆزلىرىنىڭ مۇھىم رولىنى جارى قىلدۇرماقتا.
</S>
<S ID=8644>
‏    
</S>
</TEXT>
/BODY
/DOC