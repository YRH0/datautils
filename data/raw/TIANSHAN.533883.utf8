<DOC>
<DOCID>TIANSHAN.533883</DOCID>
<HEADER>
<CLASS>شىنجاڭ</CLASS>
<DATE>2016-07-11 12:12:50</DATE>
</HEADER>
<BODY>
<HEADLINE>
<S ID=32713>
نىشانلىق ياردەم شىنجاڭنى تېخىمۇ ھاياتىي كۈچكە ئىگە قىلدى
</S>
</HEADLINE>
<TEXT>
<S ID=32714>
خەن چىنيەن
</S>
<S ID=32715>
   مەركەزنىڭ 2 – قېتىملىق شىنجاڭ خىزمىتى سۆھبەت يىغىنىدا مۇنداق تەكىتلەندى: ‹‹شىنجاڭغا نىشانلىق ياردەم بېرىش دۆلەت ئىستراتېگىيەسى، ئۇنىڭدا چوقۇم ئۇزاق مۇددەت چىڭ تۇرۇپ، شىنجاڭغا نىشانلىق ياردەم بېرىش خىزمىتىنى مىللەتلەر ئىتتىپاقلىقىنى كۈچەيتىشتىكى قۇرۇلۇشقا ئايلاندۇرۇش كېرەك››.
</S>
<S ID=32716>
   شىنجاڭغا نىشانلىق ياردەم بېرىش خىزمىتى پارتىيە مەركىزىي كومىتېتىنىڭ تەلىپى بويىچە، شىپالىق يامغۇردەك ئۈن – تىنسىز تۆھپە قوشۇپ، 23 مىليون تەڭرىتاغ ئوغۇل – قىزىنىڭ قەلبىنى ئىللىتىپ، شىنجاڭنىڭ ئىجتىمائىي مۇقىملىقى ۋە ئەبەدىي ئەمىنلىكىنى ئىلگىرى سۈرۈشكە كۈچلۈك كۈچ ئاتا قىلدى.
</S>
<S ID=32717>
   ئىشقا ئورۇنلاشتۇرۇشنى 1 – ئورۇنغا قويۇشتا چىڭ تۇرۇش: ئاممىنى ئۆز جايىدا، يېقىن ئەتراپتا ئىشقا ئورۇنلاشتۇردى
</S>
<S ID=32718>
   ‹‹قىزىلسۇ قىرغىز ئاپتونوم ئوبلاستلىق ‹تيەنيى› ئوت مۇداپىئە جابدۇقلىرى چەكلىك شىركىتى ئاتۇشقا ماكانلاشمىغان بولسا، بۈگۈنكى بەختىلىك تۇرمۇشىمىزمۇ بولمىغان بولاتتى››، دېدى ئاتۇش سانائەت رايونىدىكى قىزىلسۇ ئوبلاستلىق ‹‹تيەنيى›› ئوت مۇداپىئە جابدۇقلىرى چەكلىك شىركىتىدىن ئەمدىلا ئىشتىن چۈشۈپ ئۆيىگە قايتقان مەخمۇت ئەمەت. ئۇ يەنە: ‹‹قىزىلسۇ ئوبلاستلىق ‹تيەنيى› ئوت مۇداپىئە جابدۇقلىرى شىركىتىدە ئىشلىگەندىن كېيىن ئائىلەمنىڭ تۇرمۇشىدا تۈپتىن ئۆزگىرىش بولدى››، دېدى.
</S>
<S ID=32719>
   ئاتۇش شەھىرىنىڭ ئۈستۈن ئاتۇش بازىرىدا ئولتۇرۇشلۇق مامۇت ئەخمەت قىزىلسۇ ئوبلاستلىق ‹‹تيەنيى›› ئوت مۇداپىئە جابدۇقلىرى چەكلىك شىركىتىدە ئىشلەيدۇ، ئايدا ئالىدىغان 3600 يۈەن ئىش ھەققى ئائىلىسىنىڭ تۇرمۇشىنى تۈپتىن ئۆزگەرتتى.
</S>
<S ID=32720>
   جياڭسۇ ئۆلكىسىنىڭ شىنجاڭ قىزىلسۇ ئوبلاستىغا نىشانلىق ياردەم بېرىش ئالدىنقى سەپ قوماندانلىق شىتابىنىڭ باش قوماندانى ۋاڭ بىن مۇنداق دېدى: ‹‹ئولتۇراقلاشتۇرۇلغاندىن كېيىن يەنە خەلقنى بېيىتىش مەسىلىسىنى ئويلاشماي بولمايدۇ. بىزنىڭ زاۋۇت قۇرۇپ، كارخانىلارنى جەلپ قىلىشتىكى مەقسىتىمىز ئۆز جايىدا ئىشقا ئورۇنلاشتۇرۇشقا تۈرتكە بولۇشتۇر››.
</S>
<S ID=32721>
   جياڭسۇ ئۆلكىسىنىڭ ياردەم بېرىشى بىلەن قۇرۇلغان ئاتۇش ‹‹قۇرۇمتاغ›› سانائەت رايونىدا كىچىك، مىكرو كەسىپلەر رايونى قەد كۆتۈردى، بۇ يەردە يېمەكلىك پىششىقلاش، يالتىراق بۇيۇم، يىپ ئېگىرىش، رەخت توقۇش، ئائىلە سايمانلىرى، خىروم چامادان – سومكىلارنى ئىشلەپچىقىرىدىغان ئون نەچچە كىچىك، مىكرو كارخانا ئىشلەپچىقىرىشقا كىرىشتى.
</S>
<S ID=32722>
   ئاتۇش ئىگىلىك تىكلەش – يېتىشتۈرۈش بازىسىدىكى قىزىلسۇ ‹‹ئۈمىد›› كىيىم – كېچەك زاۋۇتىنىڭ تىككۈچىلىك سېخىدا ئىشلەۋاتقان جىرغالى خۇشال ھالدا: ‹‹بىز بۇ يەردە ئىشلەپ ئىش ھەققى ئالغاندىن باشقا، يەنە ئائىلىمىزدىكىلەرنىڭ ھالىدىن خەۋەر ئالالايمىز››، دېدى.
</S>
<S ID=32723>
   ھازىر ئاتۇش سانائەت رايونىغا 138 كارخانا ماكانلاشتى، بۇنىڭ ئىچىدە 91 كارخانا ئىشلەپچىقىرىشقا كىرىشتى، يەرلىككە 2968 ئىش ئورنى يارىتىپ بەردى.
</S>
<S ID=32724>
   كۈيتۇن – مايتاغ ئىقتىساد – تېخنىكا تەرەققىيات رايونىدىكى شىنجاڭ ‹‹تيەنخۇڭجى›› توقۇمىچىلىق چەكلىك شىركىتى 2 – تارماق زاۋۇتىنىڭ ئاپتوماتىك مەشغۇلات قىلىش چوڭ سېخىدا توقۇمىچىلىق ئىشچىلىرى ئالدىراش ئۇياقتىن – بۇياققا ئۆتۈپ تۇراتتى، بىر ئىشچى يالغۇز ئون نەچچە ماشىنىنى باشقۇراتتى، ھازىر بۇ يەردە نەچچە يۈز ئىشچى ئىشلىمەكتە.
</S>
<S ID=32725>
   بۇ شىنجاڭغا نىشانلىق ياردەم بېرىۋاتقان ئۆلكىلەر، شەھەرلەرنىڭ شىنجاڭنىڭ ‹‹ئىشقا ئورۇنلاشتۇرۇشنى 1 – ئورۇنغا قويۇشتا چىڭ تۇرۇپ، ھەر مىللەت ئاممىسىنىڭ تەرتىپلىك ھالدا شەھەرگە كىرىپ ئىشقا ئورۇنلىشىشى، ئۆز جايىدا، يېقىن ئەتراپتا ئىشقا ئورۇنلىشىشىغا يېتەكچىلىك قىلىش››تىن ئىبارەت زور خەلق تۇرمۇشى قۇرۇلۇشىغا ياردەم بەرگەنلىكىنىڭ بىر كۆرۈنۈشى.
</S>
<S ID=32726>
   مەركەزنىڭ 2 – قېتىملىق شىنجاڭ خىزمىتى سۆھبەت يىغىنىدىن بۇيان، ئاپتونوم رايونلۇق پارتكوم، خەلق ھۆكۈمىتى مۇنۇلارنى ئېنىق ئوتتۇرىغا قويدى: ‹‹شىنجاڭغا كەسىپلەر بويىچە ياردەم بېرىشنى ئۆزىنى تەرەققىي قىلدۇرۇش ئىقتىدارىنى ۋە ئۇزاق مۇددەتلىك رىقابەت كۈچىنى يۇقىرى كۆتۈرۈشىنىڭ ئۈنۈملۈك يولى قىلىش كېرەك››، ‹‹شىنجاڭغا نىشانلىق ياردەم بېرىۋاتقان ئۆلكىلەر، شەھەرلەرنىڭ كەسىپلەرنى يۆتكىشىنى، شۇنىڭدەك ئەمگەك كۆجۈملەشكەن كەسىپلەرنى يۆتكىشىنى قوبۇل قىلىشنى مۇھىم ئورۇنغا قويۇش كېرەك››. ئاپتونوم رايون 2014 – يىلدىلا 155 توقۇمىچىلىق ۋە كىيىم – كېچەك تۈرىدە ئىش باشلاپ، توقۇمىچىلىق ۋە كىيىم – كېچەك تۈرىنىڭ تۇراقلىق مۈلۈك سېلىنمىسىنى 7 مىليارد يۈەنگە يەتكۈزۈپ، توقۇمىچىلىق ۋە كىيىم – كېچەك كەسپى بويىچە 40 مىڭدىن ئارتۇق كىشىنى يېڭىدىن ئىشقا ئورۇنلاشتۇردى.
</S>
<S ID=32727>
   گۇاڭدۇڭ ئۆلكىسى قەشقەردە جەنۇبىي شىنجاڭ بويىچە تۇنجى ئېلېكتىرونلۇق سودا سۇپىسىنى قۇردى، 120 مىڭ كىۋادرات مېتىرلىق ئىگىلىك تىكلەش – يېتىشتۈرۈش بازىسىدا ماكانلاشقان داڭلىق ئېلېكتىرونلۇق سودا كارخانىسى 24 كە يېتىپ، يەرلىكتىكى 5000 ئادەمنىڭ ئىشقا ئورۇنلىشىشىغا تۈرتكە بولدى.
</S>
<S ID=32728>
   ئاپتونوم رايون، ۋىلايەت – ئوبلاست، شىنجاڭغا ياردەم بېرىش قوماندانلىق شىتابى، سودا ئۇيۇشمىسى بىلەن كارخانىدىن ئىبارەت ‹‹بەشنى بىر گەۋدىلەشتۈرۈش›› تەك شىنجاڭغا كەسىپلەر بويىچە ياردەم بېرىش خىزمىتىنى ئورتاق ئىلگىرى سۈرۈش مېخانىزمىنىڭ يولغا قويۇلۇشى نەتىجىسىدە، 2015 – يىلى ئاپتونوم رايون بويىچە شىنجاڭغا ياردەم بېرىۋاتقان ھەرقايسى ئۆلكە – شەھەر بىلەن ئىقتىسادىي ھەمكارلىق تۈرىدىن 2263 نى ئەمەلىيلەشتۈردى، نەقلەشكەن شىنجاڭغا ياردەم بېرىش مەبلىغى 236 مىليارد 647 مىليون يۈەنگە يەتتى ھەم ئوخشاش مەزگىلىدىكىسىدىن %3.66 ئاشتى.
</S>
<S ID=32729>
   مائارىپنى ئالدىنقى ئورۇنغا قويۇشتا چىڭ تۇرۇش: ياردەم بېرىلىۋاتقان جايلارنىڭ ‹‹قان ئىشلىشى›› ئۈچۈن ئىختىساسلىقلارنى تەربىيەلەپ بەردى
</S>
<S ID=32730>
   مەركەزنىڭ 2 – قېتىملىق شىنجاڭ خىزمىتى سۆھبەت يىغىنىنىڭ روھىنى چوڭقۇر ئىزچىللاشتۇرۇش ۋە ئەمەلىيلەشتۈرۈش ئۈچۈن، ئاپتونوم رايون بىلەن شىنجاڭغا نىشانلىق ياردەم بېرىۋاتقان ئۆلكىلەر، شەھەرلەر يىراق كەلگۈسىنى كۆزلەپ، مائارىپنى شىنجاڭنىڭ مۇقىملىقى، تەرەققىياتىنى ئىلگىرى سۈرۈشتىكى مۇھىم ئىستراتېگىيەلىك ۋەزىپە قىلىپ، خىزمەتلەرنى پىلانلىدى ۋە ئىلگىرى سۈردى.
</S>
<S ID=32731>
   شىنجاڭغا مائارىپ جەھەتتە ياردەم بېرىشنىڭ سالمىقى مىسلىسىز بولدى. ئوتتۇرا، باشلانغۇچ مەكتەپلەر قوشماق بولۇپ ياردەم بېرىش، ياش ئوقۇتقۇچىلار قوشماق بولۇپ تەربىيەلەش، مائارىپ ھەمكارلىقى تورىنى يولغا قويۇش قاتارلىق تەدبىرلەر ئارقىلىق ياردەم بېرىلىۋاتقان جايدىكى ئوقۇتقۇچىلارنى تەربىيەلەش سالمىقىنى زورايتتى، شىنجاڭغا ياردەم بېرىۋاتقان ئۆلكىلەر، شەھەرلەر شىنجاڭغا تەربىيەلەپ بەرگەن ئوقۇتقۇچى 100 مىڭ ئادەم/قېتىمدىن ئاشتى. ‹‹تەربىيەلىنىش ئارقىلىق نەزەر دائىرىمىز كېڭەيدى، كالىمىز ئېچىلدى، نىشانلىق ھەرىكەت قىلىدىغان بولدۇق››. بۇ تەربىيەلەنگەن شىنجاڭلىق ئوقۇتقۇچىلارنىڭ ھەقىقىي ھېسسىياتى.
</S>
<S ID=32732>
   ئىلگىرى نەنجىڭ پېداگوگىكا ئۇنىۋېرسىتېتىنىڭ شۆبە ئوتتۇرا مەكتىپىدە ئۆگىنىشتە بولغان تويۇنبەگ مەمەتتوختى مۇنداق دېدى: ‹‹جياڭسۇدا ئۆگىنىشتە بولغان ئۈچ ئاي ھايات مۇساپەمدىكى ئەڭ قەدىرلەشكە ۋە ئەسلەشكە ئەرزىيدىغان مۇھىم ۋاقىت، تېخىمۇ مۇھىمى مېنىڭ ئۆگىنىش، خىزمىتىمنىڭ يېڭى باشلىنىش نۇقتىسى. جياڭسۇ ئۆلكىسىنىڭ مائارىپ ئىدىيەسى بىزنىڭ تەجرىبە ۋە ئۆرنەك قىلىشىمىزغا ئەرزىيدۇ››.
</S>
<S ID=32733>
   قىزىلسۇ ئوبلاستلىق 3 – ئوتتۇرا مەكتەپنىڭ ياش ئوقۇتقۇچىسى تويۇنبەگ مەمەتتۇختىنىڭ نەنجىڭ پېداگوگىكا ئۇنىۋېرسىتېتىنىڭ شۆبە ئوتتۇرا مەكتىپىدە ئۆگىنىش پۇرسىتىگە ئىگە بولۇشى جياڭسۇ ئۆلكىسىنىڭ قىزىلسۇ ئوبلاستىغا نىشانلىق ياردەم بېرىش ئالدىنقى قوماندانلىق ئىشتابى ئىزدىنىپ يولغا قويغان ‹‹گىرەلەشمە شەكىلدە›› شىنجاڭغا نىشانلىق ياردەم بېرىش يېڭى ئەندىزىسىنىڭ نەتىجىسى.
</S>
<S ID=32734>
   بۇ خىل ‹‹ھەمكارلىشىپ ئورتاق قۇرۇش، شىنجاڭغا گىرەلەشمە شەكىلدە ياردەم بېرىش›› يېڭى ئەندىزىسىنى جياڭسۇ ئۆلكىلىك پارتكوم، خەلق ھۆكۈمىتىنىڭ قوللىشى نەتىجىسىدە، جياڭسۇ ئۆلكىسى بىلەن ياردەم بېرىلىۋاتقان جاي تېزدىن كەڭ كۆلەمدە كېڭەيتتى.
</S>
<S ID=32735>
   قىزىلسۇ ئوبلاستىدىكى تېخىمۇ كۆپ ئوقۇتقۇچىنىڭ قوش تىل ئوقۇتۇش ئىقتىدارىنى ئىگىلىشى ئۈچۈن جياڭسۇ ئۆلكىسى مەبلەغ سېلىپ يېڭىدىن قىزىلسۇ قوش تىل ئوقۇتقۇچىلىرىنى تەربىيەلەش مەكتىپى ۋە قىزىلسۇ قوش تىل ئوقۇتۇشى يىراق مۇساپىلىك تەربىيەلەش تورىدىن ئىبارەت ئىككى چوڭ سۇپىنى بەرپا قىلىپ، ‹‹چىقىرىش – كىرگۈزۈش›› ئارقىلىق قوش تىل ئوقۇتقۇچىلىرىنى تەربىيەلەش سالمىقىنى زورايتتى. قىزىلسۇ ئوبلاستىدىكى ئامما شىنجاڭغا مائارىپ جەھەتتە ياردەم بېرىشتىكى نەتىجىلەرنى ئاغزى – ئاغزىغا تەگمەي ماختىدى. 2015 – يىلى قىزىلسۇ ئوبلاستىدا باشلانغۇچ مەكتەپلەرنىڭ يۇقىرىغا ئۆرلەپ ئوقۇش نىسبىتى %100كە؛ تولۇقسىز ئوتتۇرا مەكتەپنى پۈتكۈزگەن ئوقۇغۇچىلارنىڭ يۇقىرى ئۆرلەپ ئوقۇش نىسبىتى %90.57 كە يېتىپ، 2010 – يىلىدىكىدىن %36.4 ئاشتى؛ ئالىي مەكتەپكە كىرىش نىسبىتى %73.89 كە يېتىپ، 2010 – يىلىدىكىدىن %13.5 ئاشتى.
</S>
<S ID=32736>
   خوتەندە، تيەنجىن شەھىرى دۆلىتىمىزدە ئىجاد قىلىنغان ‹‹بۇلۇت+تېرمىنال›› قوش تىل ئوقۇتۇش سىستېمىسىنى كىرگۈزۈپ ۋە كەڭ قوللىنىپ، ھەر خىل سۈرەت ۋە ئۈن – سىن بايلىقلىرى ئارقىلىق قوش تىل دەرسخانا مۇھىتىنى ياخشىلىدى.
</S>
<S ID=32737>
   قەشقەردە، شاڭخەي شەھىرى ياردەم بېرىلىۋاتقان جايلاردىكى 180 باشلانغۇچ مەكتەپنىڭ 30 مىڭدىن ئارتۇق ئاز سانلىق مىللەت ئوقۇغۇچىسى ئارىسىدا دۆلەتنىڭ ئورتاق تىلىدا ئىشلەنگەن كارتون دەرسلىكىنى كېڭەيتىپ، ئوقۇغۇچىلارنىڭ ئۆگىنىش قىزغىنلىقىنى ۋە ئۈنۈمىنى يۇقىرى كۆتۈردى.
</S>
<S ID=32738>
   تۇرپاندا، خۇنەندىكى 57 مەكتەپ تۇرپاندىكى 46 مەكتەپ بىلەن قوشماق بولۇپ، ھەمكارلىشىپ ئوقۇتۇش ئىشلىرىنى باشقۇردى، خۇنەندىكى ئون ئالىي مەكتەپ تۇرپاندىكى ئوتتۇرا كەسپىي مەكتەپلەر بىلەن قوشماق بولدى.
</S>
<S ID=32739>
   خىزمەت ئۈنۈمىگە ئەھمىيەت بېرىش: شىنجاڭغا كادىر ئىختىساسلىقلار بويىچە ياردەم بېرىش خىزمىتى مۇقىم ئىلگىرى سۈرۈلدى
</S>
<S ID=32740>
   قەشقەر 2 – خەلق دوختۇرخانىسى تارماق دوختۇرخانىسىنىڭ مۇئاۋىن باشلىقى تاڭ شيەنجياڭ مىننەتدار بولغان ھالدا مۇنداق دېدى: ‹‹شاڭخەينىڭ شىنجاڭغا نىشانلىق ياردەم بەرگۈچى دوختۇرلىرىنىڭ يېتەكچىلىكىدە، دوختۇرخانىمىز تېخنىكا جەھەتلەردە جەنۇبىي شىنجاڭنىڭ تارىخىدىكى يېڭىچە باشلىنىشنى ئىشقا ئاشۇردى. شاڭخەينىڭ خالىس ياردىمى بولمىغان بولسا دوختۇرخانىمىزنىڭ بۈگۈنى بولمايتتى››.
</S>
<S ID=32741>
   شاڭخەيدىكى چوڭ دوختۇرخانىلارنىڭ دوختۇرلىرى قەشقەرنىڭ يەرلىك دوختۇرخانىلىرىغا پىشقان تېخنىكىلارنى ئەكەلدى: شاڭخەينىڭ شىنجاڭغا نىشانلىق ياردەم بەرگۈچى دوختۇرلىرى يەرلىكتىكى دوختۇرلار بىلەن بىرلىكتە قەشقەردە دائىم كۆرۈلىدىغان كېسەللىكلەرگە ماس كېلىدىغان يېڭىچە دىياگنوز قويۇش – داۋالاش تېخنىكىسىنى قانات يايدۇرۇپ، 250دىن ئارتۇق تۈرنى يېڭىدىن قوللىنىپ، 6000 ئادەم/قېتىمدىن ئارتۇق بىمارنى يېڭىچە تېخنىكا بىلەن داۋالاپ، شىنجاڭ، جەنۇبىي شىنجاڭ، قەشقەر ۋىلايىتىدىكى كۆپلىگەن بوشلۇقلارنى تولدۇرۇپ، ئەمەلىي ھەرىكىتى ئارقىلىق ھەر مىللەت ئاممىسىنىڭ ياخشى باھاسىغا ئېرىشتى.
</S>
<S ID=32742>
   يەكەن ناھىيەسىدىكى سۈيدۈكتىن زەھەرلىنىش كېسىلىگە گىرىپتار بولغان قادىر قىيۇم مىننەتدار بولغان ھالدا: ‹‹ئۈرۈمچىگە بارمايمۇ داۋالىنالايدىغان بولدۇم، بۇ ئائىلىمىز ئۈچۈن خېلى كۆپ داۋالىنىش پۇلىنى تېجەپ بەردى››، دېدى.
</S>
<S ID=32743>
   بۇ مۇۋەپپەقىيەتلىك ئوپېراتسىيەنى قەشقەر ۋىلايەتلىك 2 – خەلق دوختۇرخانىسىنىڭ بۆرەك كېسەللىكلىرى بۆلۈمىنىڭ مۇئاۋىن مۇدىرى چېن شياۋخۈەن مۇستەقىل ئىشلىدى. بۇنى شىنجاڭغا نىشانلىق ياردەم بەرگۈچى كۈچلۈك دوختۇرلار قوشۇنىنىڭ تۆھپىسىدىن ئايرىپ قارىغىلى بولمايدۇ. شىنجاڭغا نىشانلىق ياردەم بەرگۈچى دوختۇرلارنىڭ ياردىمىدە قىسقىغىنا بىر يىلدا بۆرەك كېسەللىكلىرى بۆلۈمى ‹‹ئۈسكۈنە، دوختۇر، كەسپىي تېخنىكا يوق›› ھالەتتىن ھازىرقى قورساق پەردىسى دىيالىزى تېخنىكىسىنى قانات يايدۇرۇشتىكى تېخنىكا جەھەتتىكى توساقلاردىن بۆسۈپ ئۆتتى، بۇنىڭ بىلەن قەشقەر ۋىلايەتلىك 2 – خەلق دوختۇرخانىسىنىڭ بۆرەك كېسىلىنى داۋالاش سەۋىيەسى ‹‹يۇقىرى سۈرەتلىك يول››غا قەدەم قويدى.
</S>
<S ID=32744>
   شاڭخەي قاتناش ئۇنىۋېرسىتېتى تېببىي دوختۇرخانىسىنىڭ قارىمىقىدىكى شىنخۇا دوختۇرخانىسىنىڭ مۇئاۋىن باشلىقى، شاڭخەينىڭ شىنجاڭغا ياردەم بېرىش داۋالاش ئەترىتىنىڭ باش يېتەكچىسى، قەشقەر 2 – خەلق دوختۇرخانىسىنىڭ باشلىقى ۋۇ تاۋ: ‹‹‹كەسپىي تېخنىكا+تېخنىكا ئۆگىتىش› تىپىدىكى مۇنەۋۋەر مۇتەخەسسىسلەر، تايانچلارنى تاللاپ ئەۋەتكەندىلا شىنجاڭغا نىشانلىق ياردەم بېرىش خىزمىتىنىڭ ئۈنۈمىنى تېز كۆرگىلى بولىدۇ››، دېدى.
</S>
<S ID=32745>
   يېڭى بىر نۆۋەتلىك شىنجاڭغا نىشانلىق ياردەم بېرىش خىزمىتىنىڭ ئىلگىرى سۈرۈلۈشىگە ئەگىشىپ، شىنجاڭغا ياردەم بېرىۋاتقان ئۆلكىلەر، شەھەرلەرنىڭ تېخىمۇ كۆپ كادىر، ئىختىساسلىقلىرى شىنجاڭغا كېلىپ يەرلىكتىكىلەرگە تېخنىكا ئۆگەتتى، ياردەم بەردى ۋە ئۇلارنى يېتەكلىدى، شۇنداقلار ياردەم بېرىلىۋاتقان جايلاردىكى كادىرلارنى ئىچكىرىدىكى تەرەققىي قىلغان ئۆلكىلەر، شەھەرلەر، رايونلارغا بېرىپ ئۆگىنىشكە، بىلىم ئېلىشقا ئەۋەتتى.
</S>
<S ID=32746>
   قەشقەر ۋىلايىتىدىن كەلگەن تۇرسۇن سىيىت مۇنداق دېدى: ‹‹شېنجېنغا بىرىنچى قېتىم كېلىشىم، شېنجېننىڭ شەھەر قىياپىتى تېلېۋىزوردا كۆرگىنىمدىن تېخىمۇ گۈزەل ئىكەن. قەشقەردىكى بازار – كەنت كادىرلىرى ‹گۇاڭدۇڭغا بېرىش، ئۈچنى ئىلگىرى سۈرۈش› تېمىسىدىكى تەربىيەلەش كۇرسىغا قاتنىشىپ نەزەر دائىرەم كېڭەيدى، كۆزۈم ئېچىلدى، تەپەككۇرۇم كېڭەيدى، ئىدىيەم يېڭىلاندى››.
</S>
<S ID=32747>
   ‹‹كىرگۈزۈش، چىقىرىش›› قاتارلىق كۆپ خىل تەربىيەلەش ئۇسۇلىنىڭ قانات يايدۇرۇلۇشىغا ئەگىشىپ، شىنجاڭغا نىشانلىق ياردەم بېرىۋاتقان ئۆلكىلەر، شەھەرلەر 2015 – يىلى شىنجاڭغا كادىر ئىختىساسلىقلار بويىچە ياردەم بېرىش تۈرىدىن 874 نى يولغا قويۇپ، 808 مىليون يۈەن ياردەم مەبلىغىنى ئاجراتتى.
</S>
</TEXT>
/BODY
/DOC