<DOC>
<DOCID>TIANSHAN.497697</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-02-15 15:51:22</DATE>
</HEADER>
<BODY>
<HEADLINE>
<S ID=10781>
كۇچا ناھىيەسى ئەتىيازلىق تېرىلغۇغا بالدۇر تەييارلىق كۆردى
</S>
</HEADLINE>
<TEXT>
<S ID=10782>
     ئىختىيارىي مۇخبىرىمىز ئەھمەد ئىسمائىل خەۋىرى: كۇچا ناھىيەسى بۇ يىل دېھقانچىلىقتىن مول ھوسۇل ئېلىش ئۈچۈن، ئەتىيازلىق تېرىلغۇغا بالدۇر، پۇختا تەييارلىق كۆردى.
</S>
<S ID=10783>
    قىش كىرىشى بىلەن ناھىيەدىكى يېزا ئىگىلىك تارماقلىرى تېخنىكلارنى يېزا-كەنتلەرگە ئەۋەتىپ، دېھقانلارغا ئەسقاتىدىغان پەن-تېخنىكا بىلىملىرىدىن دەرس سۆزلەپ، پەن-تېخنىكىنى قوللىنىش ۋاقتى، ئۇسۇلىنى ئۆگەتتى.
</S>
<S ID=10784>
ئۇلار ئىلگىرىكى نوقۇل ھالدا ماتېرىيال تارقىتىپ، دەرس ئۆتۈشتەك كونا ئۇسۇلنى ئۆزگەرتىپ، نەق مەيداندا پەن-تېخنىكا بىلىملىرى بويىچە ئەمەلىيەتكە تەدبىقلاپ تەربىيەلەشنى يېزىلارنىڭ ئەمەلىيىتىگە ماس كەسىپ قۇرۇلمىسى بىلەن بىرلەشتۈرۈپ، ئىلمىي ئۇسۇلدا ئۇرۇق سېلىش، پەرۋىش قىلىش، دېھقانچىلىق دورىلىرىنى تەڭشەش، ئىشلىتىش، كېسەل ۋە زىيانداش ھاشاراتلارنىڭ ئالدىنى ئېلىش بىلىملىرىنى ئىنچىكە چۈشەندۈردى.
</S>
<S ID=10785>
ناھىيە بويىچە 21 مىڭ 325 چوڭ-كىچىك تىراكتور، 25 مىڭدىن ئارتۇق دېھقانچىلىق چاتما سايمىنى، 85 ئۇرۇق سېلىش ماشىنىسىنى تەكشۈرۈپ رېمونت قىلىپ تەقلەپ قويدى.
</S>
<S ID=10786>
    ناھىيەلىك پارتكوم، خەلق ھۆكۈمىتى يېزا-بازار (مەيدان)لاردىن ۋاقىتنى چىڭ تۇتۇپ، ئەتىيازلىق تېرىلغۇنىڭ تەييارلىقلىرىنى بالدۇر، پۇختا ئىشلەشنى، شارائىتىغا قاراپ پىلان تۈزۈپ، تېرىقچىلىق كەسىپ قۇرۇلمىسىنى مۇۋاپىق تەڭشەپ، ئاشلىق تېرىلغۇ پىلانىغا كاپالەتلىك قىلىش ئاساسىدا پاختا تېرىلغۇسىنى مۇۋاپىق قىسقارتىپ ،باشقا ئىقتىسادىي زىرائەت كۆلىمىنى مۇۋاپىق كۆپەيتىپ، سۈپەتلىك تېرىپ بىرلىك ھوسۇلنى ئاشۇرۇشقا كاپالەتلىك قىلىش، يېزا ئىگىلىكىنىڭ ئۇنىۋېرسال ئىشلەپچىقىرىش ئىقتىدارىنى ئۆستۈرۈپ دېھقانلارنىڭ كىشى بېشى ئوتتۇرىچە كىرىمىنىڭ ئېشىشىغا كاپالەتلىك قىلىشنى تەلەپ قىلدى.
</S>
<S ID=10787>
10-فېۋرالغىچە 3 مىليون 750 مىڭ 630 كۇب مېتىر مەھەللىۋى ئوغۇت، 7144 توننا كۈنجۈت ئوغۇت، ئەلا سورتلۇق يازغى بۇغداي ئۇرۇقلۇقىدىن 255 توننا، خىمىيەۋى ئوغۇتتىن 47 مىڭ 885 توننا، سولياۋ يوپۇقتىن 4730 توننا، ھەر خىل دېھقانچىلىق دورىلىرىدىن 72 توننا تەقلەپ قويدى.
</S>
<S ID=10788>
ھازىرغىچە دېھقانلارغا 246 مىليون 570 مىڭ يۈەن قەرز پۇل تارقىتىپ، ئەتىيازلىق تېرىلغۇنىڭ ۋاقتىدا، سۈپەتلىك ئېلىپ بېرىلىشىغا ئاساس سالدى.
</S>
</TEXT>
/BODY
/DOC