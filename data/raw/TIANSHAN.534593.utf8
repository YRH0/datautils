<DOC>
<DOCID>TIANSHAN.534593</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-07-14 11:03:52</DATE>
</HEADER>
<BODY>
<HEADLINE>
<S ID=33219>
تۈر قۇرۇلۇشى جەڭ يىلى بايىنغولىن ئوبلاستىنىڭ ئىقتىسادىنى يۈكسەلدۈردى
</S>
</HEADLINE>
<TEXT>
<S ID=33220>
لو چىجى
</S>
<S ID=33221>
   بايىنغولىن موڭغۇل ئاپتونوم ئوبلاستىنىڭ بۇ يىللىق 4 – تۈركۈمدە يېڭىدىن ئىش باشلىنىدىغان تۈرلىرىدە مەركەزلىك ئىش باشلاش مۇراسىمى يېقىندا دۆلەت دەرىجىلىك كورلا ئىقتىساد – تېخنىكا تەرەققىيات رايونىدا ئۆتكۈزۈلدى. شۇ كۈنى جەمئىي 30 نۇقتىلىق تۈردە مەركەزلىك ئىش باشلاندى، بۇ تۈرلەرگە جەمئىي 6 مىليارد 120 مىليون يۈەن مەبلەغ سېلىنىدۇ، بۇ تۈرلەر ئۇل ئەسلىھە، نېفىت، نېفىت خىمىيە، ئېنېرگىيە، ئېلېكتىر ئېنېرگىيەسى، توقۇمىچىلىق، كىيىم – كېچەك، خەلق تۇرمۇشى، ئىجتىمائىي ئىشلار قاتارلىق كۆپ ساھەگە چېتىلىدۇ.
</S>
<S ID=33222>
   كورلا ئىقتىساد – تېخنىكا تەرەققىيات رايونى باشقۇرۇش كومىتېتىنىڭ مۇدىرى ما ۋېنيۈ مۇنداق دېدى: ئوبلاستنىڭ تۈر قۇرۇلۇشى جەڭ يىلى توغرىسىدىكى ئىستراتېگىيەلىك ئورۇنلاشتۇرمىسى بىزگە زور بېسىم بولغانىدى، ھازىرقى بۇ بېسىم ھەرىكەتلەندۈرگۈچ كۈچكە ئايلاندى. بىز تۈرلەرنى ئەمەلىيلەشتۈرۈش تۈزۈلمىسى ۋە مېخانىزمى ئورنىتىپ، تۈر قۇرۇلۇشىنى تۇتىدىغان قويۇق كەيپىيات شەكىللەندۈرۈپ، تۈرلەرگە مۇلازىمەت قىلىش يېڭى قارىشىنى تۇرغۇزدۇق.
</S>
<S ID=33223>
   بۇ يىل 1 – ئايدا بايىنغولىن ئوبلاستلىق پارتكوم ئىقتىسادنىڭ چېكىنىش بېسىمى چوڭ بولۇش، مۇقىم مۈلۈك سېلىنمىسى كېمىيىش ئەمەلىيىتىگە قارىتا، ئاپتونوم رايونلۇق پارتكوم، خەلق ھۆكۈمىتىنىڭ ئورۇنلاشتۈرمىسى بويىچە، ئوبلاستنىڭ ئىقتىسادىنى جانلاندۇرۇشقا دائىر ئىستراتېگىيەلىك تەدبىر، جەڭ ئورۇنلاشتۇرمىلىرىنى ئوتتۇرىغا قويدى. ئوبلاستلىق پارتكومنىڭ شۇجىسى لى جيەنگو مۇنداق دېدى: يېڭى يىلنىڭ تۇنجى كۈنى ئوبلاستلىق پارتكوم ‹‹بايىنغولىن موڭغۇل ئاپتونوم ئوبلاستىنىڭ 2016 – يىللىق تۈر قۇرۇلۇشى جەڭ يىلى پائالىيىتىنى يولغا قويۇش لايىھەسى››، ‹‹بايىنغولىن موڭغۇل ئاپتونوم ئوبلاستىنىڭ 2016 – يىلى ئالدىنقى باسقۇچلۇق نۇقتىلىق تايانچ تۈرلەرنىڭ مەسئۇلىيىتىنى ئايرىش لايىھەسى›› قاتارلىق ئالتە لايىھەنى ئوتتۇرىغا قويۇپ، ‹‹ۋەزىپىلەرنى ئايدىڭلاشتۇرۇش، مەسئۇلىيەتنى كىشى بېشىغىچە ئەمەلىيلەشتۈرۈش، يۇقىرى نۇقتىدىن ئىلگىرى سۈرۈش، زىچ ھەمكارلىشىش، بىرىكمە كۈچ شەكىللەندۈرۈش››تىن ئىبارەت تۈر خىزمىتىنى ئىلگىرى سۈرۈش ھەمتۈرتكە مېخانىزمىنى بېكىتتى. نۇقتىلىق تايانچ تۈرلەر يىغىنى ۋە ئالدىنقى باسقۇچلۇق زور تايانچ تۈرلەر يىغىنىنى قەرەللىك ئېچىپ، تايانچ تۈرلەرنىڭ ئىلگىرىلەش ئەھۋالىنى ۋاقتىدا ئىگىلەپ، تۈرلەرنى ئىلگىرى سۈرۈش جەريانىدا ساقلانغان مەسىلىلەرنى ھەل قىلىپ، تۈرلەردە مەركەزلىك ئىش باشلاش ئورۇنلاشتۇرمىسىنى بېكىتكەنىدى. بۇ يىل 3 – ئايدىن باشلاپ ھەر ئايدا بىر تۈركۈم يېڭى تۈرلەردە مەركەزلىك ئىش باشلىنىپ، تەرەققىيات ئىشەنچى ئاشۇرۇلۇپ، تەرەققىيات كەيپىياتى يارىتىلدى.
</S>
<S ID=33224>
   ناھىيە – شەھەرلەر، ئىقتىساد – تېخنىكا تەرەققىيات رايونلىرى ئەمەلىيەتكە بىرلەشتۈرۈپ تۈر قۇرۇلۇشى جەڭ يىلىنىڭ تاكتىكا – ئۇسۇللىرىنى بېكىتتى. باغراش ناھىيەلىك پارتكومنىڭ شۇجىسى دۇڭ بىن مۇنداق دېدى: ‹‹باغراش ناھىيەسى تىپىك سېلىنمىغا تايىنىپ ئىقتىسادى تەرەققىي قىلدۇرۇلىدىغان ناھىيە بولۇپ، تۈرلەر تەرەققىياتتا ئاچقۇچلۇق رول ئوينايدۇ. تۈر قۇرۇلۇشى مەركەز قىلىنغان بارلىق خىزمەتلەردە كونا قائىدە – يوسۇنلارغا ئېسىلىۋېلىشقا بولمايدۇ، جەزمەن جاسارەت بىلەن يېڭىلىق يارىتىش، ئەمەلىيەتچىل بولۇپ يول ئېچىشقا، بولۇپمۇ يېڭىلىق يارىتىش ئىدىيەسى بىلەن تۈرلەرنى كۆزلەش، يېڭىلىق يارىتىش ئارقىلىق تۈرلەرنى قولغا كەلتۈرۈشكە، يېڭىلىق يارىتالايدىغان باشقۇرۇش تۈزۈلمىسى ۋە ھەرىكەت مېخانىزمىنى شەكىللەندۈرۈشكە توغرا كېلىدۇ.
</S>
<S ID=33225>
   چەرچەن ناھىيەلىك پارتكومنىڭ شۇجىسى جۇ شىن مۇنداق دېدى: چەرچەن ناھىيەسى ئوبلاستىنىڭ تۈر قۇرۇلۇشى جەڭ يىلى توغرىسىدىكى ئىستراتېگىيەلىك تەدبىرىگە ئاساسەن، ناھىيەنىڭ ئەمەلىيىتىگە بىرلەشتۈرۈپ بىر قاتار يولغا قويۇش لايىھەلىرىنى بېكىتىپ، ناھىيە بويىچە تۈرلەرنى قولغا كەلتۈرۈش، تۈر ئۈچۈن قاتراش، تۈرلەرنى تۇتۇش ۋە تۈرلەرگە كۆڭۈل بۆلۈش، ياردەم بېرىش، مۇلازىمەت قىلىش قويۇق كەيپىياتى شەكىللەندۈردى.
</S>
<S ID=33226>
   بايىنغولىن ئوبلاستىنىڭ تۇنجى تۈركۈمدىكى 30 يېڭى تۈرىدە 3 – ئاينىڭ 19 – كۈنى مەركەزلىك ئىش باشلاندى، بۇ تۈرلەرگە جەمئىي 3 مىليارد 370 مىليون يۈەن مەبلەغ سېلىندى؛ 4 – ئاينىڭ 11 – كۈنى 2 – تۈركۈمدىكى 30 يېڭى تۈردە مەركەزلىك ئىش باشلاندى، بۇ تۈرلەرگە جەمئىي 5 مىليارد 46 مىليون يۈەن مەبلەغ سېلىندى؛ 5 – ئاينىڭ 10 – كۈنى 3 – تۈركۈمدىكى 30 يېڭى تۈردە ئىش باشلاندى، بۇ تۈرلەرگە جەمئىي 5 مىليارد 120 مىليون يۈەن مەبلەغ سېلىندى. ھازىر، ئالدىنقى ئۈچ تۈركۈمدە ئىش باشلانغان تۈرلەرنىڭ ئىلگىرىلىشى ئوڭۇشلۇق بولماقتا. بايىنغولىن ئوبلاستىدىكى ناھىيە – شەھەرلەر، تەرەققىيات رايونلىرىدا ئىجتىھات بىلەن ئىشلەپ، تېز ئىلگىرىلەش دولقۇنى كۆتۈرۈلۈپ، تۈرلەردە ئارقا – ئارقىدىن ئىش باشلاندى.
</S>
<S ID=33227>
   چاقىلىق ناھىيەلىك پارتكومنىڭ شۇجىسى داڭ فېڭ مۇنداق دېدى: ئوبلاست 2016 – يىلىنى تۈر قۇرۇلۇشى جەڭ يىلى قىلىپ بېكىتكەندە، بىز ئوبلاستلىق پارتكومنىڭ چىڭ تۇتۇش سىگنالى بەرگەنلىكىنى، ئاساسىي مەسئۇلىيەتنى ئەمەلىيلەشتۈرۈش، تۈرلەرنى تۇتۇشنىڭ ئىقتىسادىي خىزمەتنىڭ ئاساسىي مېلودىيەسىگە ئايلانغانلىقىنى ھېس قىلدۇق. ئوبلاست تۈرلەردە بىر تۇتاش مەركەزلىك ئىش باشلاپ، كۈچەپ داغدۇغا پەيدا قىلىپ ۋە ئىلھام بېرىپ، تۈر قۇرۇلۇشىدا ئۈزلۈكسىز يۇقىرى دولقۇن قوزغىدى؛ نىشانلىق باشقۇرۇشنى كۈچەيتىپ، ئىقتىسادىي تەرەققىياتنىڭ ئىچكى ھەرىكەتلەندۈرگۈچ كۈچىنى قوزغاپ، تۈر قۇرۇلۇشى جېڭىدە ئۆز ئارا بەسلىشىش، بىر بىرىدىن قېلىشماسلىق كەيپىياتىنى شەكىللەندۈردى.
</S>
<S ID=33228>
   تۈر قۇرۇلۇشى جېڭى يىلىدا بايىنغولىن ئوبلاستى ئالدىنقى يېرىم يىلدا 120 تۈردە مەركەزلىك ئىش باشلىدى، بۇ تۈرلەرگە جەمئىي 19 مىليارد 656 مىليون يۈەن مەبلەغ سېلىندى.
</S>
<S ID=33229>
   لى جيەنگو مۇنداق دېدى: بايىنغولىن ئوبلاستىنىڭ تۈر قۇرۇلۇشى جېڭى يىلىدا باسقۇچلۇق نەتىجىلەر قولغا كەلتۈرۈلدى. ناھىيە – شەھەرلەر ۋە تەرەققىيات رايونلىرى تۈرلەرنى چىڭ تۇتۇپ، نىشانغا يەتمىگۈچە بەل قويۋەتمىسىلا، بايىنغولىن ئوبلاستى ئىقتىسادىي تەرەققىيات ئاستىلاپ قېلىش بېسىمىنى يېڭىپ، تۈر قۇرۇلۇشىدا تېخىمۇ زور يېڭى نەتىجىلەرنى قولغا كەلتۈرەلەيدۇ.
</S>
</TEXT>
/BODY
/DOC