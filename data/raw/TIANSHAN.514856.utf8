<DOC>
<DOCID>TIANSHAN.514856</DOCID>
<HEADER>
<CLASS>شىنجاڭ</CLASS>
<DATE>2016-04-05 10:47:50</DATE>
</HEADER>
<BODY>
<HEADLINE>
<S ID=23427>
7–نۆۋەتلىك شىنجاڭ ئىلى ئۆرۈك چېچىكى ساياھەت بايرىمى ئۆتكۈزۈلدى
</S>
</HEADLINE>
<TEXT>
<S ID=23428>
  مۇبارەك ئىسمائىل خەۋەر قىلىدۇ: باھار كېلىپ ئۆرۈك چېچەكلىرى ھەممە يەردە تەڭ ئېچىلىپ، ئەتراپ چېچەك دۇنياسىغا ئايلانغان مەزگىلدە ئاپتونوم رايونلۇق ساياھەت ئىدارىسى تەشكىللىگەن، غۇلجا ناھىيەسى ئۆتكۈزگەن 7 – نۆۋەتلىك شىنجاڭ ئىلى ئۆرۈك چېچىكى ساياھەت بايرىمى 2 – ئاپرېل ئاق ئۆرۈك يۇرتى غۇلجا ناھىيەسىدە باشلاندى.
</S>
<S ID=23429>
   بۇ قېتىم چېچەك بايرىمى باشلىنىشى بىلەن ئۆرۈك چېچەكلىرى بىلەن تولىمۇ گۈزەل تۈسكە كىرگەن باغلار شىنجاڭدىكى داڭلىق يازغۇچىلار ئىمزا قويغان كىتابلارنى سېتىش پائالىيىتى، چېچەك گۈزىلى ۋە پەرۋىش ئەلچىسىنى تاللاش مۇسابىقىسى، مىللىيچە كىيىم – كېچەك ۋە سۇمبۇل چاچلىقلار مۇسابىقىسى قاتارلىق مول مەزمۇنلۇق پائالىيەتلەر بىلەن قىزىپ كەتتى.
</S>
<S ID=23430>
   غۇلجا ناھىيەلىك پارتكومنىڭ مۇئاۋىن شۇجىسى، ھاكىم كامىلجان يۈسۈپ بۇ قېتىمقى چېچەك بايرىمى ھەققىدە توختىلىپ مۇنداق دېدى: بۇ نۆۋەتلىك ئۆرۈك چېچىكى بايرىمىنى بىز ‹‹خەلقنى بېيىتىش ئۈچۈن بايرام ئۆتكۈزۈش، مەدەنىيەت ئارقىلىق ئاممىنى تەربىيەلەش، يېڭىلىق يارىتىش، خاسلىقنى نامايان قىلىش›› ئاساسىي تەلىپى بويىچە تەشكىللىدۇق، بايرامنىڭ ئۇدا يەتتە قېتىم ئۆتكۈزۈلۈشىدىن بايرامنىڭ دەرىجىسى، مەزمۇنىدا ئۈزلۈكسىز ئېشىش بولدى، مەدەنىيەت پۇرىقى تېخىمۇ قويۇقلاشتى.
</S>
<S ID=23431>
   بۇ يىللىق چېچەك بايرىمىدا 21 – قېتىملىق دۇنيا كىتاب ئوقۇش كۈنىنى كۈتۈۋېلىش مۇناسىۋىتى بىلەن ئىلى ئوبلاستلىق شىنخۇا كىتابخانىسى بىلەن يازغۇچىلار جەمئىيىتى بىرلىكتە تەشكىللىگەن ئىمزالىق كىتاب سېتىش پائالىيىتىدە شىنخۇا كىتابخانىسى نەق مەيداندا كىتاب سېتىۋالغانلارغا كىتابلارنى %15 ئېتىبار باھادا ساتتى. بۇ پائالىيەتكە شىنجاڭدىكى داڭلىق يازغۇچىلاردىن ئالىمجان ئىسمائىل، پەرھات جىلان، راخمان مامۇت، مەخمۇت مۇھەممەت، ساجىدە سۇلايمان قاتارلىقلار قاتناشتى.
</S>
<S ID=23432>
   غۇلجا ناھىيەسىنىڭ تۇرپانيۈزى يېزىسى تۇرپانيۈزى كەنتىدىن كەلگەن ئىمام مۇھەممەت ماڭا مۇنداق دېدى: بۇ مېنىڭ تۆتىنچى قېتىم بۇ سەيلىدە يايما ئېچىپ سودا قىلىشىم، بۇ قېتىم كەلگەن مېھمانلار بەك كۆپ، شۇڭا سودام ناھايىتى ياخشى بولۇۋاتىدۇ، ئالدىنقى كۈنى 2300 يۈەنلىك كاۋاپ، پولۇ ساتقانىدىم، تۈنۈگۈن، بۈگۈنمۇ تىجارىتىم بەك ياخشى بولۇۋاتىدۇ. مۇشۇنداق پائالىيەتلەر پات – پات ئۇيۇشتۇرۇلۇپ تۇرسا، سودىمۇ جانلىنىدىكەن، دېھقانلىرىمىزنىڭمۇ كۆزى ئېچىلىدىكەن.
</S>
<S ID=23433>
   ئۇقۇشىمچە، 2010 – يىلى غۇلجا ناھىيەسى تۇنجى نۆۋەتلىك ئۆرۈك چېچىكى بايرىمىنى ئۆتكۈزگەندە كۈتۈۋېلىنغان ساياھەتچىلەر 25 مىڭ ئادەم/قېتىمغا، ساياھەت كىرىمى 1 مىليون 200 مىڭ يۈەنگە يەتكەن بولسا، بۇلتۇر كۈتۈۋېلىنغان ساياھەتچىلەر 400 مىڭ ئادەم/قېتىمغا، ساياھەت كىرىمى 23 مىليون يۈەنگە يەتكەن.
</S>
<S ID=23434>
‏
</S>
</TEXT>
/BODY
/DOC