<DOC>
<DOCID>TIANSHAN.544330</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-26 11:14:41</DATE>
</HEADER>
<BODY>
<HEADLINE>
<S ID=43461>
راستچىل بولساڭ ئامەت بېشىڭدا، ساختىلىق قىلساڭ ‹‹ئاپەت›› قېشىڭدا
</S>
</HEADLINE>
<TEXT>
<S ID=43462>
نىجات ئابلەي
</S>
<S ID=43463>
   ئىستاتىستىكا خىزمىتى بىر دۆلەت ياكى بىر رايوننىڭ ئىقتىسادىي، ئىجتىمائىي تەرەققىيات ئەھۋالىنى ئەكس ئەتتۈرۈپ بېرىدىغان مۇھىم ‹‹ئەينەك››، شۇنداقلا پارتىيە، ھۆكۈمەتنىڭ ئوبرازىغا، جايلارنىڭ تەرەققىيات ئىستىقبالىغا، مۇقىملىقىغا ۋە يۇقىرى دەرىجىلىك پارتكوم، ھۆكۈمەتلەرنىڭ تەدبىر بەلگىلىشىگە تەسىر كۆرسىتىدىغان مۇھىم ئامىل، ئىستىل قۇرۇلۇشى، پاكلىق قۇرۇلۇشىنىڭ مۇھىم بىر تەركىبىي قىسمى، دۆلەتنى قانۇن ئارقىلىق ئىدارە قىلىشتىكى مۇھىم تەدبىر.
</S>
<S ID=43464>
شۇڭا ئىستاتىستىكا خىزمىتىنىڭ مۇھىملىقى، چىنلىقىغا ھەرگىز سەل قاراشقا بولمايدۇ.
</S>
<S ID=43465>
   ئىستاتىستىكا خىزمىتىدىكى ساختىلىق ۋە كۆپتۈرمىچىلىك 20 – ئەسىرنىڭ 50 – يىللىرىنىڭ ئاخىرىدىكى ‹‹چوڭ سەكرەپ ئىلگىرىلەش››، 60 – يىللىرىنىڭ ئوتتۇرىلىرى باشلانغان ‹‹مەدەنىيەت زور ئىنقىلابى››دىن ئىبارەت ئون يىللىق قالايمىقانچىلىق مەزگىلىدە تازا بازار تاپقانىدى.
</S>
<S ID=43466>
ھەتتا پۈتۈن خەلق پولات تاۋلاشقا سەپەرۋەر قىلىنىپ، تاغلىق رايونلاردا خۇمدانلار ياسىلىپ، تۆمۈر رۇدىسىنى ئېرىتىپ شاخار قىلىپ تاشلاپ قويۇپ، ‹‹مانچە مىڭ توننا پولات تاۋلىدۇق›› دەپ يۇقىرىغا ساختا مەلۇمات يوللايدىغان ئەھۋاللار كۆرۈلگەنىدى.
</S>
<S ID=43467>
ھەممىمىزگە مەلۇمكى ئەينى ۋاقىتتىكى مۇشۇنىڭغا ئوخشاش ساختىلىق ۋە كۆپتۈرمىچىلىكلەر خەلقنىڭ بېشىغا زور ئاچارچىلىق ئېلىپ كەلگەنىدى.
</S>
<S ID=43468>
بۇنىڭ دەردىنى دۆلەت ۋە خەلق ئاز تارتمىدى. مۇشۇنداق ئاچچىق ساۋاقلار يەكۈنلىنىپ تۇرۇقلۇق، بەزى جايلاردا دۆلەتنىڭ ‹‹ئىستاتىستىكا قانۇنى››غا خىلاپ ھالدا ئىستاتىستىكىلىق سانلىق مەلۇماتلارنى ساختا مەلۇم قىلىدىغان، كۆپتۈرۈپ مەلۇم قىلىدىغان ئەھۋاللار ھېلىھەم ساقلانماقتا.
</S>
<S ID=43469>
بەزى جايلار دۆلەتنىڭ ئېتىبار سىياسەتلىرىگە، مەخسۇس ياردەم مەبلىغىگە ئېرىشىش مەقسىتىدە، قىيىنچىلىق دەرىجىسىنى ئاشۇرۇپ مەلۇم قىلىش، نامراتلار سانىنى ئارتۇق مەلۇم قىلىش، ئەمەلىيلەشكەن تېرىلغۇ كۆلىمىنى ئەينەن مەلۇم قىلماسلىق ئەھۋاللىرىنى سادىر قىلماقتا، بۇ خىل ئەھۋال مەبلەغنىڭ دەل جايىغا، يەنى ھەقىقىي ئېھتىياجلىق ئورۇنلارغا ئىشلىتىلىشىگە، شۇنداقلا نامرات رايون، نامرات ئائىلىلەرنىڭ نامراتلىقتىن قۇتۇلۇشىغا ئېغىر تەسىر كۆرسەتمەكتە.
</S>
<S ID=43470>
بەزى رەھبىرىي كادىرلار ئۆزلىرىنىڭ سىياسىي مەقسىتىگە يېتىش ئۈچۈن، بەزى ئىستاتىستىكىلىق مەلۇماتلارنى كۆپتۈرۈپ مەلۇم قىلماقتا.
</S>
<S ID=43471>
ئۇلارنىڭ ساختىلىقلىرى بىر مەھەل كۈچىنى كۆرسىتىپ ئۆتكەلدىن ئۆتۈپ كەتكەن بولسىمۇ، بىراق ماھىيەتتە ‹‹ئەقىلسىز باشنىڭ دەردىنى پۇت تارتىپتۇ›› دېگەندەك، بۇ خىل ساختىلىقلارنىڭ دەردىنى يەنىلا خەلق تارتماقتا.
</S>
<S ID=43472>
شۇڭا ھەر دەرىجىلىك پارتىيە، ھۆكۈمەت تارماقلىرىنىڭ ئاۋات ناھىيەسىنىڭ تەدبىرىنى ئۆرنەك قىلىپ، ئۆتكەلنى قاتتىق ئىگىلەپ، ئىستاتىستىكىلىق سانلىق مەلۇماتلارنىڭ توغرىلىقى، چىنلىقىغا ھەقىقىي كاپالەتلىك قىلىشىنى، يۇقىرى دەرىجىلىك تارماقلارنىڭ ئۈنۈملۈك تەدبىر بەلگىلىشى ئۈچۈن، ھەقىقىي توغرا بولغان ماتېرىيال بىلەن تەمىنلىشىنى، شۇ ئارقىلىق يۇرتىنىڭ مۇقىملىقى، ئىقتىسادىي، ئىجتىمائىي تەرەققىياتىنى ئىلگىرى سۈرۈشىنى ئۈمىد قىلىمىز.
</S>
</TEXT>
/BODY
/DOC