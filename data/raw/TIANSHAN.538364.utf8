<DOC>
<DOCID>TIANSHAN.538364</DOCID>
<HEADER>
<CLASS>ئۈرۈمچى</CLASS>
<DATE>2016-08-02 18:51:48</DATE>
</HEADER>
<BODY>
<HEADLINE>
<S ID=36085>
ئىناق قورۇدىكى خۇشال كەيپىيات
</S>
</HEADLINE>
<TEXT>
<S ID=36086>
  خالىدە ئوبۇل
</S>
<S ID=36087>
   11 – ئىيۇل ئۈرۈمچى شەھىرىنىڭ مىچۈەن – كۆكتاغ رايونى مىچۈەن – كۆكتاغ جەنۇبىي يولى تەۋەلىكىنى باشقۇرۇش كومىتېتى ‹‹لوڭچۈەن›› مەھەللىسى غەربىي 8 – يولىدىكى 112 – نومۇرلۇق قورۇغا كەلدىم، قورۇدا ئۆرۈك مەي باغلاپ پىشقانىدى، بۈك – باراقسان دەرەخ سايىسىدا ھەر مىللەت كىشىلىرى ئىككى ئۈچتىن ئولتۇرۇپ، كۈلكە – چاقچاق بىلەن قارتا ئويناۋاتاتتى، بالىلار ئۇلارنىڭ ئەتراپىدا قوغلىشىپ ئويناۋاتاتتى.
</S>
<S ID=36088>
مەھەللىدىكى خۇشال – خۇرام كەيپىيات كىشىگە ئىللىق تۇيغۇ بېغىشلايتتى.
</S>
<S ID=36089>
   32 ئائىلە، 174 نوپۇسلۇق بۇ قورۇدا خەنزۇ، ئۇيغۇر، خۇيزۇلار ئارىلىشىپ ئولتۇراقلاشقانىدى.
</S>
<S ID=36090>
قورۇدىكىلەر ئاساسەن جاي – جايلاردىن كېلىپ ئۆي ئىجارە ئالغان كۆچمە نوپۇسلار بولۇپ، سەككىز يىلدىن بۇيان بۇ قورۇدا ئىزچىل ئولتۇرۇۋاتقان 22 ئائىلىلىك بار ئىدى.
</S>
<S ID=36091>
   32 ياشقا كىرگەن تۇخان موللا مۇنداق دېدى: بۇ قورۇدا ھەر مىللەت ئامما بىر ئائىلە كىشىلىرىدەك يېقىن ئۆتىمىز، قوشنىلار ئۆزئارا ھۆرمەتلىشىپ، ئۆز ئارا تىل ئۆگىنىپ، ئېجىل – ئىناق ياشاۋاتىمىز.
</S>
<S ID=36092>
   تۇخان موللا ئۇچتۇرپان ناھىيەسىدىن بولۇپ، ئۇنىڭ ئېرى يېقىن ئەتراپتىكى خۇرۇم زاۋۇتىدا ئىشلەيدىكەن، ئون ياشلىق قىزى زىلالە نۇرمۇھەممەد ئۈرۈمچى شەھەرلىك 79 – ئوتتۇرا مەكتەپ باشلانغۇچ بۆلۈمىنىڭ 4 – يىللىقىدا ئوقۇيدىكەن، ئۇلار بۇ قورۇدا ئولتۇرۇۋاتقىلى سەككىز يىل بوپتۇ.
</S>
<S ID=36093>
   تۇخان موللىنىڭ ئۆيىگە ئوتقاشتەك گىلەم سېلىنغانىدى، ئائىلە ئېلېكتىر سايمانلىرى تولۇق ئىدى، تېلېۋىزورنىڭ يېنىدىكى كىچىك ئۈستەلدە زىلالەنىڭ تاپشۇرۇق دەپتىرى تۇراتتى، دەپتەرنى ۋاراقلاپ، بۇ قىزنىڭ خەنزۇچە خەتنى مارجاندەك چىرايلىق يازغانلىقىدىن سۆيۈندۈم.
</S>
<S ID=36094>
   تۇخان موللا مۇنداق دېدى: ئۆزۈم تۈزۈك ئوقۇمىغاچقا، بالامنىڭ تاپشۇرۇقلىرىنى چۈشىنەلمەيمەن، قىزىم ئىشلىيەلمىسە، قوشنا – قولۇملارنىڭ ئۆيىگە كىرىپ ياردەم سورايدۇ، ئۇلارمۇ زېرىكمەي قىزىمغا چۈشەندۈرۈپ قويىدۇ.
</S>
<S ID=36095>
   قورۇنىڭ يېنىدا تورخانا ئاچىدىغان ۋاڭ خۇي مۇنداق دېدى: بازارغا چىقساملا تۇخاننى چاقىرىۋالىمەن، ئۇ ماڭا كىيىم – كېچەك تاللىشىپ، كۆكتات ئېلىشىپ بېرىدۇ، ئىككى – ئۈچ كۈندە بىر ئۇنىڭ ئۆيىدە مېھمان بولىمەن.
</S>
<S ID=36096>
قوشنامنىڭ قولى بەك تاتلىق، ماڭا لەڭمەن، پولۇ قاتارلىق مەززىلىك تائاملارنى ئېتىپ بېرىدۇ.
</S>
<S ID=36097>
   بۇ قورۇدا بالىلار كۆپ بولغاچقا، ۋاڭ خۇي قىزىنىڭ قونچاق قاتارلىق ئويۇنچۇقلىرى ۋە دەپتەر، قەلەملىرىنى قوشنا – قولۇملارنىڭ بالىلىرىغا بېرىدىكەن ھەم قىزىنى بالىلار بىلەن چىقىشىپ ئويناش، بالىلىق شادلىقىدىن تەڭ بەھرىمەن بولۇشقا ئۈندەيدىكەن.
</S>
<S ID=36098>
   قورۇدا تۆت يىل ئولتۇرغان سارىگۈل قارىنىڭ ئېرىنىڭ خىزمەت ئورنى يۆتكەلگەچكە، مەھەللىدىن كۆچۈپ كەتكەن ئىكەن.
</S>
<S ID=36099>
لېكىن ئۇ ھەر كۈنى ئاپتوبۇستا يېرىم سائەتلىك مۇساپىنى بېسىپ كېلىپ، ۋاڭ خۇينىڭ تورخانىسىنى تازىلاپ بېرىدىكەن.
</S>
<S ID=36100>
   ۋاڭ خۇينىڭ تورخانىسىدا تازىلىق قىلىۋاتقان سارىگۈل مۇنداق دېدى: بۇ يەردە ئۇزاق ئولتۇرغاچقا، كۆنۈپ قاپتىمەن، كونا قولۇم – قوشنىلىرىمنى بىرەر كۈن كۆرمىسەم سېغىنىپ كېتىمەن.
</S>
<S ID=36101>
   سارىگۈلنىڭ قىزى بىلەن ۋاڭ خۇينىڭ قىزى تەڭ دېمەتلىك بولغاچقا، كۈندە بىللە ئوينايدىكەن، ھەر ئىككىيلەننىڭ ئاتا – ئانىسى ئۇلارنى ئۆز پەرزەنتىدەك كۆرىدىكەن.
</S>
<S ID=36102>
ئويۇنچۇق ياكى نەرسە – كېرەك سېتىۋالسىمۇ، ئىككىدىن ئالىدىكەن.
</S>
<S ID=36103>
   ۋاڭ خۇي مۇنداق دېدى: بىر – بىرىمىز بىلەن ئالاقىمىز قويۇق بولغاچقىمۇ، تەبىئىيلا بىر ئائىلە كىشىلىرىدەك بولۇپ كەتتۇق.
</S>
<S ID=36104>
   قورۇدىكىلەرنىڭ كۆپىنچىسى سىرتتىن كەلگەن ئۇيغۇر ئىشلەمچىلەر بولغاچقا، ئۇلار خەنزۇچە سۆزلىيەلمەيدىكەن.
</S>
<S ID=36105>
ئۆي ئىگىسى ئەكبەر ئەسەتنىڭ ئۇلارغا ‹‹مەن 60 ياشقا كىرىپ قېلىپمۇ خەنزۇچە ئۆگەندىم، سىلەر ياش تۇرۇپ تىل ئۆگەنمىسەڭلار قانداق بولىدۇ›› دېگەن سۆزلەرنى دائىم تەكىتلىشى بىلەن، ئۇلارمۇ بارا – بارا خەنزۇ تىلى ئۆگىنىشكە كىرىشىپتۇ.
</S>
<S ID=36106>
   ئەكبەر ئەسەت ماڭا مۇنداق دېدى: بۇ قورۇدا ئولتۇرۇۋاتقانلارنىڭ ئىچىدە ئىشلەمچىلەر، ئۇششاق تىجارەتچىلەر، ئىشسىزلار بار، خەنزۇچە سۆزلىيەلەيدىغانلار تېزلا خىزمەت تاپالىدى.
</S>
<S ID=36107>
   تۇخان موللا يۇرتىدا پەقەت خەنزۇچە سۆزلىيەلمەيدىكەن، ئۈرۈمچىگە كەلگەندىن كېيىن خەنزۇچە ئۆگىنىشكە باشلاپتۇ.
</S>
<S ID=36108>
   ئۇ مۇنداق دېدى: ۋاڭ خۇي بىلەن خەنزۇ قوشنىلىرىم ماڭا ئۇستاز بولدى، ئۇلار بىلەن ئارىلىشىپ يۈرۈپ، خەنزۇچىنى خېلى راۋان سۆزلىيەلەيدىغان بولدۇم، قىزىمغۇ خەنزۇچىغا بەك ئۇستا.
</S>
<S ID=36109>
   23 ياشقا كىرگەن نۇرمۇھەممەد ئىبراھىم 15 يېشىدا ئاتا – ئانىسى بىلەن قورغاس ناھىيەسىدىن ئۈرۈمچىگە كېلىپ، بۇ قورۇدا ئولتۇراقلىشىپتۇ.
</S>
<S ID=36110>
ئىككى يىل ئىلگىرى بىر ئاپتوموبىل رېمونتخانىسىغا شاگىرتلىققا كىرىپتۇ.
</S>
<S ID=36111>
ئۇ ئۇستىسىدىن بىر تەرەپتىن تېخنىكا ئىگىلىسە، بىر تەرەپتىن خەنزۇ تىلى ئۆگىنىپتۇ.
</S>
<S ID=36112>
ئىككى ئاي بۇرۇن ئىشقا ئورۇنلىشىپ، رەسمىي رېمونتچى بوپتۇ، ھازىر ئۇ ئايدا 2600 يۈەن مائاش ئالىدىكەن.
</S>
<S ID=36113>
  ئۇ مۇنداق دېدى: خەنزۇچە بىلگەچكە، تېزلا ئىشقا ئورۇنلىشىپ، مۇقىم كىرىملىك بولۇپ قالدىم.
</S>
<S ID=36114>
    خۇيزۇ مىللىتىدىن بولغان ماچىڭجى كەشتىچى بولۇپ، مەھەللىنىڭ ئورۇنلاشتۇرۇشى بىلەن بۇ قورۇدا خۇيزۇ كەشتىچىلىك كۆرگەزمىخانىسى بىلەن كىيىم – كېچەك زاۋۇتى قۇرۇپتۇ، ئۇ مۇنداق دېدى: قورۇنىڭ ئورنى چوڭ، زاۋۇت قۇرۇشقا باب كېلىدىكەن، ئۇنىڭ ئۈستىگە، ئىشلەش ئارزۇسى بار ئاياللارمۇ كۆپرەك ئىكەن، زاۋۇت قۇرسام ئۇلارنىڭ يېقىن ئەتراپتا ئىشقا ئورۇنلىشىش ئارزۇسىنى قاندۇرغىلى بولىدىكەن.
</S>
<S ID=36115>
   ھازىر كۆرگەزمە زالى بېزىلىپ، كىيىم تىكىش ماشىنىلىرى قۇراشتۇرۇلۇپ تەييار بوپتۇ.
</S>
<S ID=36116>
تۇخان موللا قاتارلىق مۇقىم خىزمىتى يوق 20 – 30 ئايال تەربىيەلەش كۇرسىغا تىزىملىتىپتۇ.
</S>
<S ID=36117>
تەربىيەلەش ئاخىرلاشقاندىن كېيىن ئۇلار بۇ زاۋۇتتا ئىشقا ئورۇنلىشىپ، ئۆز كۈچىگە تايىنىپ كىرىمىنى كۆپەيتىدىكەن.
</S>
</TEXT>
/BODY
/DOC