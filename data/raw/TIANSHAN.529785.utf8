<DOC>
<DOCID>TIANSHAN.529785</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-06-23 12:59:55</DATE>
</HEADER>
<BODY>
<HEADLINE>
<S ID=31177>
شېئىر يازىدىغان دادا، رەسىم سىزىدىغان بالا
</S>
</HEADLINE>
<TEXT>
<S ID=31178>
ئىختىيارىي مۇخبىرىمىز تۇرسۇنجان ھەسەن 
</S>
<S ID=31179>
  ئاۋات ناھىيەسىنىڭ غورۇچۆل بازىرى ئارا گېرەم كەنتىدە ئاجايىپ بىر ئائىلە بار. ئۇ بولسىمۇ 53 ياشلىق دېھقان شائىر ئەھمەت نىياز ئائىلىسى. ئۇنىڭ 19 ياشقا كىرگەن 2 – ئوغلى لۇتپۇللا ئەھمەت كۆزگە كۆرۈنگەن دېھقان رەسسام.
</S>
<S ID=31180>
   دېھقان شائىر دەپ نام ئالغان ئەھمەت نىياز 1980 – يىلى ئوتتۇرا مەكتەپنى پۈتكۈزۈپ، ئائىلە قىيىنچىلىقى تۈپەيلىدىن ئۆرلەپ ئوقۇيالماي ئائىلىسىگە قايتىپ دېھقانچىلىق قىلدى. ئۇ يېزىقچىلىققا بولغان ئوتتەك قىزىقىشى بىلەن يۇرتىدىكى ئۆزگىرىشلەرنى خەۋەر قىلىپ يېزىپ مۇناسىۋەتلىك ئاخبارات ئورۇنلىرىغا يوللاپ تۇردى. ئۇنىڭ 300 پارچىدىن ئارتۇق خەۋەر – ماقالىسى ئېلان قىلىنىپ جەمئىيەتتە مۇئەييەن تەسىر قوزغىدى. شۇڭا غورۇچۆل خەلقى بۇ ئاددىي قەلەم ئىگىسىنى ھۆرمەتلەپ ‹‹ئەھمەت مۇخبىر›› دەپ ئاتايدىغان بولدى. كىچىكىدىن دولان مەشرەپ مۇقاملىرىنىڭ ياڭراق ساداسى، ھېكمەتلىك بېيىت – قوشاقلىرىنى ئاڭلاپ، قولى گۈل ھۈنەرۋەنلەر ئارىسىدا ئۆسۈپ يېتىلگەن ئەھمەت نىياز 1982 – يىلىدىن باشلاپ ئەدەبىي ئىجادىيەتكە كىرىشتى، جۇشقۇن ئەمگەك ناخشىلىرى ياڭراپ تۇرغان كۆڭۈللۈك يېزا تۇرمۇشى، يۇرتىدىكى تۈرلۈك ئۆزگىرىش ۋە يۈكسىلىشلەر ئۇنىڭ كەتمەن تۇتۇپ قاداق باسقان قوللىرىدا چىن ھېسسىيات بىلەن پۈتكەن شېئىرغا ئايلاندى. ئۇ شىئېرلىرىدا ئىسلاھات، ئېچىۋېتىش، زامانىۋىلاشتۇرۇش قۇرۇلۇشى داۋامىدا بارلىققا كەلگەن ئالەمشۇمۇل ئۆزگىرىشلەرنى، جۈملىدىن دېھقانلار تۇرمۇشىدىكى ئۆزگىرىشلەرنى، ئەسەبىيلىك ئېلىپ كەلگەن پۇتلا – كاشاڭلارنى، نادانلىق، بىخۇدلۇق، خۇراپاتلىق، بىلىمسىزلىك پاتقىقىغا پېتىپ كەتكەن كىشىلەرنىڭ بىچارە ھالىتىنى ئاممىباب تىل، چىن ھېسسىيات بىلەن ئىپادىلەپ، كىشىلەرنى ئەسەبىيلىككە قارشى تۇرۇپ، زامانىۋىلىققا يۈزلىنىشكە دەۋەت قىلدى. ھازىرغىچە ھەر قايسى مەتبۇئاتلاردا ئۇنىڭ 150 پارچىدىن ئارتۇق شېئىرى ئېلان قىلىندى، بىر قىسىم شىئېرلىرىغا ئوبزور يېزىلدى. ئۇ ھازىر ئاقسۇ ۋىلايەتلىك يازغۇچىلار جەمئىيىتىنىڭ ۋە شىنجاڭ ئۇيغۇر ئاپتونوم رايونلۇق يازغۇچىلار جەمئىيىتىنىڭ ئەزاسى.
</S>
<S ID=31181>
   ئەھمەت نىياز يەنە ئوغلى لۇتپۇللانىڭ تەربىيەلىنىشىگە ئالاھىدە ئەھمىيەت بېرىپ، قىزىقىشىغا ھۆرمەت قىلىپ، ئۇنى تۈرلۈك كۇرسلاردا تەربىيەلىدى. لۇتپۇللا رەسساملىققا بولغان كۈچلۈك ھەۋىسى، ئۇستازلارنىڭ كۆڭۈل قويۇپ تەربىيەلىشى، ئۆزىنىڭ جاپالىق مەشىق قىلىشى نەتىجىسىدە، ناھىيەدىكى كۆزگە كۆرۈنگەن دېھقان رەسسام بولۇپ قالدى.
</S>
<S ID=31182>
   لۇتپۇللا مۇنداق دېدى: دادامنىڭ شېئىرلىرىنى ئوقۇسام قاتتىق ھاياجانلىنىمەن، ۋۇجۇدۇم ھېسسىياتقا تولىدۇ. دادامنىڭ شېئىرلىرىدا ئەكس ئەتتۈرۈلگەن تۇرمۇشنى رەڭ – بوياقلارغا چىلاپ، دادامنىڭ تەسەۋۋۇرىغا ئۆزۈمنىڭ تەسەۋۋۇرىنى قوشۇپ رەڭدار رەسىملەرنى سىزىۋالغۇم كېلىدۇ.
</S>
<S ID=31183>
   لۇتپۇللانىڭ ئاپتونوم رايون بويىچە مۇكاپاتلانغان ‹‹مەشرەپ››، ‹‹مول ھوسۇل ناخشىسى››، ‹‹بازارغا بېرىش›› قاتارلىق ئەسەرلىرىدە، دادىسى يازغان بىر قىسىم شېئىرلارنىڭ يارقىن جۇلاسى ئۆز ئىپادىسىنى تاپقان.
</S>
<S ID=31184>
   دادىسى شائىر، بالىسى رەسسام بۇ ئائىلە ئاۋات ناھىيەسىدە كىشىلەرنىڭ ھەۋىسىنى قوزغايدىغان بەختلىك ئائىلىلەرنىڭ بىرسىدۇ. بۇ ئائىلىدىكى چوڭ ئوغۇل قۇرۇلۇش ئورۇنلىرىدا ئىشلەيدۇ، كەنجى ئوغۇل باشلانغۇچ مەكتەپتە ئوقۇيدۇ. بۇ ئائىلىنىڭ مەنىۋى ھاۋاسى باشقا ئائىلىلەرگىمۇ يېتىپ بارغۇسى!
</S>
</TEXT>
/BODY
/DOC