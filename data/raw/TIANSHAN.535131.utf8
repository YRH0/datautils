<DOC>
<DOCID>TIANSHAN.535131</DOCID>
<HEADER>
<CLASS>شىنجاڭ</CLASS>
<DATE>2016-07-18 10:14:26</DATE>
</HEADER>
<BODY>
<HEADLINE>
<S ID=33485>
كەسىپلەر ئارقىلىق تەرەققىياتنى ئىلگىرى سۈرۈش، تەرەققىيات ئارقىلىق ئىشقا ئورۇنلىشىشقا تۈرتكە بولۇش
</S>
</HEADLINE>
<TEXT>
<S ID=33486>
−قەشقەر كوناشەھەر ناھىيەسى «رايون، يېزا - بازار، كەنت» بىر گەۋدىلەشتۈرۈلگەن ئىشقا ئورۇنلاشتۇرۇش ئەندىزىسى بەرپا قىلدى
</S>
<S ID=33487>
مۇخبىرىمىز جۇ مىڭجۈن
</S>
<S ID=33488>
　　17 - ئىيۇن، قەشقەر كوناشەھەر ناھىيەسىنىڭ گۇاڭجۇ يېڭى شەھەرچىسىدىكى «سىكې» ئېلېكتىرون شىركىتىنىڭ ئىشلەپچىقىرىش سېخىدا، ئوغۇساق يېزىسىنىڭ غوجىلا كەنتىدىن كەلگەن ئاينۇر ئابدۇقادىر سىم ئۇلاۋاتاتتى. بۇ يىل 4 - ئايدا ئىشقا چۈشكەن ئاينۇر ھەر ئايدا 1500 يۈەن ئەتراپىدا مائاش ئالاتتى، ئۇ بۇنىڭدىن ئىنتايىن رازى ئىدى.
</S>
<S ID=33489>
　　كوناشەھەر ناھىيەسىنىڭ يېزا - بازارلىرىدىكى ئاينۇرغا ئوخشاش 1000غا يېقىن دېھقان ھازىر پىشقان تېخنىك ئىشچىغا ئايلاندى، ئۇلار «سىكې» ئېلېكتىرون شىركىتىنىڭ نەچچە ئون ئىشلەپچىقىرىش لىنىيەسىدە ئىشلەۋاتىدۇ.
</S>
<S ID=33490>
　　2016 - يىلى، كوناشەھەر ناھىيەسى «كەسىپلەر ئارقىلىق تەرەققىياتنى ئىلگىرى سۈرۈش، تەرەققىيات ئارقىلىق ئىشقا ئورۇنلاشتۇرۇشقا يېتەكچىلىك قىلىش، ئىشقا ئورۇنلاشتۇرۇش ئارقىلىق مۇقىملىققا كاپالەتلىك قىلىش» قۇرۇلۇشىنى زور كۈچ بىلەن يولغا قويۇپ، «رايون، يېزا - بازار، كەنت» بىر گەۋدىلەشكەن يېقىن جايدا ئىشقا ئورۇنلىشىش ئەندىزىسنى قوللىنىپ، ئىشقا ئورۇنلاشتۇرۇش خىزمىتىدە بۆسۈش خاراكتېرلىك ئىلگىرىلەشكە ئېرىشتى.
</S>
<S ID=33491>
　　باش ئىشتاب بازىسى + يېزا، كەنت تارماق زاۋۇت ئەندىزىسى ئارقىلىق يېقىن جايدا ئىشقا ئورۇنلاشتۇرۇشقا تۈرتكە بولۇش
</S>
<S ID=33492>
　　2016 - يىلىنىڭ بېشىدا، كوناشەھەر ناھىيەسى شىنجاڭغا ياردەم بېرىش خىزمىتىنىڭ ئەۋزەللىكىنى جارى قىلدۇرۇپ، گۇاڭجۇ يېڭى شەھەرچىسى سودا رايونىدا «كوناشەھەر ناھىيەسىنىڭ ئەمگەك كۆجۈملەشكەن كارخانىلار ئىگىلىك تىكلەش، ئىشقا ئورۇنلاشتۇرۇش بازىسى»نى قۇرۇپ، «جىن شيۇلى» مىللىيچە كىيىم - كېچەك شىركىتى، «خۇڭخاۋ» پەلەي زاۋۇتى، «يۈلۇڭ» كىيىم - كېچەك شىركىتى قاتارلىق بەش ئەمگەك كۆجۈملەشكەن كارخانىنى جەلپ قىلىپ، 2300ئادەمنى ئىشقا ئورۇنلاشتۇردى.
</S>
<S ID=33493>
　　ناھىيە يېزا - بازار ۋە نوپۇس زىچ كەنتلەردە 15 تارماق زاۋۇت قۇرۇپ، ئەمگەك كۆجۈملەشكەن كارخانىلارنى يېزا - بازارلارغىچە كېڭەيتىپ، يېزىلاردىكى ئارتۇق ئەمگەكچىنى يېقىن جايدا تەربىيەلەش، ئۆز جايىدا ئىشقا ئورۇنلاشتۇرۇش ئىمكانىيىتىگە ئىگە قىلىشنى پىلانلىدى.
</S>
<S ID=33494>
　　زەمىن يېزىسىنىڭ يېڭىلىق كەنتىدىكى ھەلىمىگۈل مۇسا بۇلتۇر بىر نەچچە ئاي تەربىيەلەنگەندىن كېيىن ، بۇ يىل 4 - ئايدا «سىكې» ئېلېكتىرون مەھسۇلاتلىرى ئىشلەپچىقىرىش بازىسىنىڭ ئىشچىسى بولدى، ھازىر ھەر ئايدا 1800يۈەندىن 2000يۈەنگىچە مائاش ئالىدۇ. ھەلىمىگۈل مۇنداق دېدى: كەنتىمىزدىكى نۇرغۇن كىشى تارماق زاۋۇتتا تەربىيەلىنىۋاتىدۇ، ئۇلار تېخنىكا ئىگىلىگەندىن كېيىن، بۇ جايغا كېلىپ ئىشلىسە بولىدۇ.
</S>
<S ID=33495>
　　«سىكې» ئېلېكتىرون شىركىتى گۇاڭجۇ يېڭى شەھەرچىسى باش ئىشتاب بازىسى ۋە بەش يېزا - بازاردا تارماق زاۋۇت قۇرۇپ، ئىشلەپچىقىرىش ئاقما لىنىيەسىدىن 50نى ۋە بىر نەچچە يۈز يۈرۈشلەشكەن ئۈسكۈنە ئورنىتىپ، 1800دىن كۆپرەك ئەمگەكچىنى يېقىن جايدا مۇقىم ئىشقا ئورۇنلىشىش ئىمكانىيىتىگە ئىگە قىلدى. ئائىلىلەر ۋاكالىتەن پىششىقلاپ ئىشلەش كەسپىنى يولغا قويۇپ، نۇرغۇن كەنت ئاھالىسىنىڭ ئۆيىدىن چىقمايمۇ ئىشقا ئورۇنلىشىپ كىرىمىنى ئاشۇرۇشىغا تۈرتكە بولدى.
</S>
<S ID=33496>
　　«سىكې» ئېلېكتىرون شىركىتىنىڭ مەسئۇلى سۇ شاۋشى تونۇشتۇرۇپ مۇنداق دېدى: شىركىتىمىز ئىككى يىل ئىچىدە ئېلېكتىرون پەن - تېخنىكا كەسىپلەر رايونى ۋە يان تېلېفون قۇراشتۇرۇش بازىسى، مەكتەپ بىلەن كارخانا ھەمكارلىقىدىكى ئەمەلىي تەربىيەلەش بازىسى قاتارلىقلارنى قۇرۇپ، ھەر يىلى 15 مىڭ ئادەمنى تەربىيەلەپ زامانىۋى كەسىپ ئىشچىسىغا ئايلاندۇرۇپ، 10 مىڭ ئادەمنى يېقىن جايىدا ئىشقا ئورۇنلىشىش ئىمكانىيىتىگە ئىگە قىلىپ، 10 مىڭ نامرات ئائىلىنى نامراتلىقتىن قۇتۇلۇپ بېيىشقا يېتەكلەيدۇ.
</S>
<S ID=33497>
　　مەركەزلەشتۈرۈپ تەربىيەلەش + تەربىيەلەش نۇقتىلىرىنى تەسىس قىلىپ، لاياقەتلىك كەسپىي ئىشچىلىرىنى يېتىشتۈرۈش
</S>
<S ID=33498>
　　كوناشەھەر ناھىيەسىنىڭ گۇاڭجۇ يېڭى شەھەرچىسىدىكى كارخانىلار ئىگىلىك تىكلەش، ئىشقا ئورۇنلاشتۇرۇش بازىسىدا، نۇرغۇن كارخانا ئىشلەپچىقىرىش لىنىيەسى قۇرغاندىن باشقا، تەربىيەلەش بازىسىمۇ قۇردى.
</S>
<S ID=33499>
　　كوناشەھەر ناھىيەسى ناھىيەگە مەركەزلەشتۈرۈش ۋە مەركىزىي يېزا - بازارغا نۇقتا تەسىس قىلىش شەكلىنى قوللىنىپ، ماھارەت يېتىلدۈرۈش كۇرسى ئاچتى، «تىل+ماھارەت+ئىشقا ئورۇنلاشتۇرۇش» ئەندىزىسىنى قوللىنىپ، كارخانىلارنى ئۆز ئالدىغا ئىشچى تەربىيەلەش ئىمكانىيىتىگە ئىگە قىلدى.
</S>
<S ID=33500>
　　كوناشەھەر ناھىيەلىك ئەمگەكچىلەرنى سىرتقا چىقىرىش ئىشخانىسىنىڭ مۇئاۋىن مۇدىرى ئىدىرىس ئىسلام مۇنداق دېدى: يېزىلاردىكى ئەمگەك كۈچلىرىنىڭ كارخانىلارغا بېرىپ ئىشقا ئورۇنلىشىشى دېھقانلارنىڭ كىرىمنى ئاشۇرۇشنىڭ ئەڭ بىۋاسىتە، ئەڭ ئۈنۈملۈك شەكلى. بىز كۆپ خىل ئېتىبار بېرىش سىياسىتى ئارقىلىق كارخانىلارنى يەرلىكتىكى ئارتۇق ئەمگەكچىلەرنى ئىشقا ئورۇنلاشتۇرۇشقا ئىلھاملاندۇردۇق.
</S>
<S ID=33501>
　　كوناشەھەر ناھىيەسى ئەمگەك كۆجۈملەشكەن كەسىپلەر بويىچە ئىشقا ئورۇنلاشتۇرۇش بازىسى ۋە يېزا - بازار، كەنت تارماق زاۋۇتى ئارقىلىق دېھقانلارنىڭ يېقىن جايدا ئىشقا ئورۇنلىشىشىغا تۈرتكە بولۇپ، 80 - ۋە 90 - يىللاردا تۇغۇلغان ياشلارنىڭ «قىلىدىغان ئىشى، تاپىدىغان پۇلى ۋە ئارزۇسى بولۇش»ىغا يول ئېچىپ بەردى.
</S>
</TEXT>
/BODY
/DOC