<DOC>
<DOCID>TIANSHAN.550815</DOCID>
<HEADER>
<CLASS>خەلقئارا</CLASS>
<DATE>2016-09-20 18:22:29</DATE>
</HEADER>
<BODY>
<HEADLINE>
<S ID=49461>
تارىختىكى ۋەكىل خاراكتېرلىك ئون ئولىمپىك تەنتەربىيە مەيدانى قۇرۇلۇشى
</S>
</HEADLINE>
<TEXT>
<S ID=49462>
    1. 1896 – يىلى: ئافېنا پاناتشىنايكو تەنتەربىيە مەيدانى
</S>
<S ID=49463>
    تۇنجى قېتىملىق ھازىرقى زامان ئولىمپىك تەنھەرىكەت مۇسابىقىسىنى ئۆتكۈزۈش ئۈچۈن كىشىلەر قەدىمكى يۇنان تەنتەربىيە مەيدانى خارابىسىنىڭ ئۈستىگە يېڭىدىن پاناتشىنايكو تەنتەربىيە مەيدانىنى ياسايدۇ، ئۇ دۇنيادىكى بىردىنبىر مەرمەر تاشتىن ياسالغان چوڭ تىپتىكى تەنتەربىيە مەيدانى بولۇپ، بۇ مەيداننى تاش ماتېرىياللار كونا قۇرۇلۇشلاردىن ئېلىنغاچقا، تارىخ تۇيغۇسى ئەڭ كۈچلۈك تەنتەربىيە مەيدانى دېيىشكە بولىدۇ.
</S>
<S ID=49464>
    2. 1936 – يىلى: بېرلىن ئولىمپىك تەنتەربىيە مەيدانى
</S>
<S ID=49465>
    گېرمانىيەلىك داڭلىق ئارخىتېكتور ئوتتو. ماخ 1916 – يىلى ئۆتكۈزۈلىدىغان بېرلىن ئولىمپىك تەنھەرىكەت مۇسابىقىسى ئۈچۈن بۇ تەنتەربىيە مەيدانىنى لايىھەلەپ چىقىدۇ، بىراق، 1 – دۇنيا ئۇرۇشى سەۋەبىدىن بۇ قېتىمقى ئولىمپىك تەنھەرىكەت مۇسابىقىسى بىكار قىلىنىدۇ.
</S>
<S ID=49466>
لېكىن ئوتتو. ماخنىڭ ئىككى ئوغلى مۇشۇ قۇرۇلۇش ئاساسىدا قايتىدىن لايىھەلەپ كېڭەيتىپ ياسىغاندىن كېيىن، 1936 – يىللىق بېرلىن ئولىمپىك تەنھەرىكەت مۇسابىقىسىنىڭ ئاساسلىق مەيدانى قىلىنىدۇ.
</S>
<S ID=49467>
‹‹گېرمانىيەنىڭ رىم گېلادىياتورلار مەيدانى›› دېگەن شەرەپلىك نامغا ئىگە بۇ مەيداننىڭ يېرىم قۇرۇلۇشى يەر يۈزىدىن 12 مېتىر تۆۋەنگە ئورۇنلاشقان بولۇپ 110 مىڭ تاماشىبىن سىغىدۇ.
</S>
<S ID=49468>
ئۇ 2 – دۇنيا ئۇرۇشى مەزگىلىدىكى ئاز ساندىكى مۇكەممەل ساقلىنىپ قالغان قۇرۇلۇشنىڭ بىرى بولۇپ، ھازىرمۇ خەلقئارالىق مۇھىم مۇسابىقىلەر بۇ مەيداندا ئۆتكۈزۈلۈپ تۇرىدۇ.
</S>
<S ID=49469>
    3. 1952 – يىلى: خېلسىنكى ئولىمپىك تەنتەربىيە مەيدانى
</S>
<S ID=49470>
    خېلسىنكى ئولىمپىك تەنتەربىيە مەيدانى كۆپ مىقداردا ياغاچ ماتېرىيالى ئىشلىتىلگەن قۇرۇلۇش بولۇپ، پىراگماتىزم ئۇسلۇبىنىڭ ۋەكىل خاراكتېرلىك ئەسىرى دېيىشكە بولىدۇ.
</S>
<S ID=49471>
تەنتەربىيە مەيدانىنىڭ يان تەرىپىدە فىنلاندىيەنىڭ داڭلىق نەيزە ئېتىش تەنھەرىكەتچىسىگە ۋە ئۇنىڭ نەيزە ئېتىش نەتىجىسىگە ھۆرمەت بىلدۈرۈش ئۈچۈن ياسالغان 71 – 72 مېتىرلىق مۇنار ھەيۋەت بىلەن قەد كۆتۈرۈپ تۇرىدۇ.
</S>
<S ID=49472>
    4. 1968 – يىلى: مېكسىكا ئۇنىۋېرسىتېت شەھىرى ئۇنىۋېرسال تەنتەربىيە مەيدانى
</S>
<S ID=49473>
    بۇ تەنتەربىيە مەيدانى 2007 – يىلى دۇنيا مەدەنىيەت مىراسلىرى قاتارىغا كىرگۈزۈلگەن.
</S>
<S ID=49474>
مېكسىكا دۆلەتلىك ئاپتونومىيە ئۇنىۋېرسىتېت شەھىرى 2400 يىللار بۇرۇن پارتلىغان سىتتېر يانار تېغى ماگمىلىرىنىڭ ئۈستىگە ياسالغان، زامانىۋى قۇرۇلۇش ئۇسلۇبى بىلەن مېكسىكا يەرلىك قۇرۇلۇش ئۇسلۇبى بىرىكتۈرۈلگەن بىر يۈرۈش قۇرۇلۇش بولۇپ، دۇنيادىكى كۆلىمى ئەڭ چوڭ ئالىي بىلىم يۇرتلىرىنىڭ بىرى ھېسابلىنىدۇ.
</S>
<S ID=49475>
ئېگىزدىن قارىغاندا تەنتەربىيە مەيدانى خۇددى پۈركۈلۈپ چىقىۋاتقان يانار تاغقا ئوخشايدۇ، ئۇنىڭ ماتېرىياللىرىمۇ يانار تاغ تاشلىرىدىن ئېلىنغان، قۇرۇلۇشنىڭ سىرتىنى مېكسىكىنىڭ داڭلىق تام رەسىم سەنئەتكارلىرى موزايكا قاپارتما نەقىشلىرى ئارقىلىق زىننەتلىگەن.
</S>
<S ID=49476>
    5. 1972 – يىلى: مىيۇنخىن ئولىمپىك تەنتەربىيە مەيدانى
</S>
<S ID=49477>
    گېرمانىيە مىيۇنخىن ئولىمپىك تەنتەربىيە مەيدانى چېدىر شەكىللىك ئۆگزە قۇرۇلمىسى بىلەن مەشھۇر بولۇپ، شۇ نۆۋەتلىك ‹‹يېشىل ئولىمپىك تەنتەربىيە مۇسابىقىسى›› مەيدانىنىڭ لايىھەلىنىش ئىدىيەسىنى مۇكەممەل ئىزاھلاپ بەرگەن.
</S>
<S ID=49478>
ئەتراپىدىكى مۇھىتنىڭ تەبىئىي مەنزىرىلىرى بىلەن بىر گەۋدىلەشتۈرۈش ئۈچۈن، تەنتەربىيە مەيدانى كۆرۈش سۇپىسىنىڭ ئۈچتىن ئىككى قىسمى يەر ئاستىغا ئورۇنلاشتۇرۇلغان، تورۇسى تورسىمان پولات سىملاردىن تۈزۈلگەن بولۇپ، ئۈستى ئاكرىلىق سولياۋ ئەينەك بىلەن يېپىلغاچقا، يورۇقلۇق ئۆتكۈزۈش ئىقتىدارى ياخشى، يورۇق.
</S>
<S ID=49479>
    6. 1976 – يىلى: مونترېئال ئولىمپىك تەنتەربىيە مەركىزى
</S>
<S ID=49480>
    كانادا مونترېئال ئولىمپىك تەنتەربىيە مەركىزى يىراقتىن قارىسا خۇددى يەلكەن چىقىرىپ ماڭغان كېمىگە ئوخشايدۇ، بەلگە خاراكتېرلىك ‹‹ماچتا›› 175 مېتىر ئېگىزلىكتىكى يانتۇ مۇنار بولۇپ، ئۇ دۇنيادىكى ئەڭ ئېگىز سۈنئىي يانتۇ قۇرۇلۇشتۇر.
</S>
<S ID=49481>
مۇنارنىڭ ئاستى تەرىپى سۇ ئۈزۈش سارىيى بولۇپ، ئەڭ دەسلەپكى لايىھەسىدە مۇنار چوققىسىغا ئېسىلغان، پۈتكۈل ئېللىپىسسىمان ئاساسىي تەنتەربىيە مەيدانىنى يېپىپ تۇرىدىغان تورۇسى بار ئىدى، لېكىن ئولىمپىك تەنھەرىكەت مۇسابىقىسى ئۆتكۈزۈلگەنگە قەدەر قۇرۇلۇشنىڭ بۇ قىسمى ئەمەلگە ئاشماي، كېيىن كۆپ يىللار تىرىشىش ئارقىلىق ئەمەلگە ئاشۇرۇلدى.
</S>
<S ID=49482>
    7. 2000 – يىلى: سىدنىي ANZ تەنتەربىيە مەيدانى
</S>
<S ID=49483>
    ئاۋسترالىيە يېڭى زېلاندىيە بانكىسى (ANZ) تەنتەربىيە مەيدانى تارىختىكى ئەڭ چوڭ دالا تەنتەربىيە مەيدانى بولۇپ 110 مىڭ تاماشىبىننى سىغدۇرالايدۇ، ئولىمپىك تەنھەرىكەت مۇسابىقىسىدىن كېيىن ئۆزگەرتىپ ياساپ 80 مىڭ كىشىلىك ئورۇن قالغان.
</S>
<S ID=49484>
پولى كاربونات ماتېرىيالىدىن ياسالغان تورۇسى تولۇق يېپىلمىغان بولۇپ، تاماشىبىنلارنى ئاپتاپ ۋە يامغۇردىن دالدا قىلىدۇ، چىملىق مەيداندىكى كۈن نۇرى سايىسى كىچىك بولۇپ، تەنھەرىكەت مۇسابىقىسىنىڭ تېلېۋىزىيەدە تارقىتىلىشى ئەڭ ياخشى شارائىتقا ئىگە قىلىنغان.
</S>
<S ID=49485>
    8. 2008 – يىلى: بېيجىڭ دۆلەتلىك تەنتەربىيە مەيدانى
</S>
<S ID=49486>
    داڭلىق ئارخىتېكتورلاردىن خېرزوگ ۋە دېمېيرونلار بىلەن جۇڭگو ئارخىتېكتورلىرى ھەمكارلىشىپ ياسىغان بۇ تەنتەربىيە مەيدانى ئوبرازلىق قىلىپ ‹‹قۇش چاڭگىسى›› دەپ ئاتىلىدۇ.
</S>
<S ID=49487>
بۇ قۇرۇلۇشنىڭ باشقا قۇرۇلۇشلارغا ئوخشىمايدىغىنى، ئارخىتېكتورلار بۇ قۇرۇلۇشنىڭ سىرتىغا قارىتا ھېچقانداق ئارتۇقچە بىرتەرەپ قىلىش ئېلىپ بارمىغان، تورسىمان قۇرۇلۇش بىۋاسىتە سىرتقا كۆرۈنۈپ تۇرىدۇ، قارىماققا تەبىئەت دۇنياسىدىكى دەرەخ شاخلىرىغا ياسالغان قۇش چاڭگىسىغا ئوخشايدۇ.
</S>
<S ID=49488>
پولات – تۆمۈرلەردىن ياسالغان بۇ ‹‹قۇش چاڭگىسى›› 100 مىڭ ئادەمنى سىغدۇرالايدىغان قاچا شەكىللىك كۆرۈش سۇپىسىنى ھىمايە قىلىپ تۇرىدۇ.
</S>
<S ID=49489>
    9. 2012 – يىلى: لوندون سۇ ئۈستى تەنتەربىيە مەركىزى
</S>
<S ID=49490>
    لوندون ئولىمپىك تەنھەرىكەت مۇسابىقىسىدە ئادەمدە ئەڭ چوڭقۇر تەسىر قالدۇرغىنى ئاساسىي تەنتەربىيە مەيدانى بولغان ‹‹لوندون قاچىسى›› بولماستىن، بەلكى داڭلىق ئارخىتېكتور زاھا ھادىد لايىھەلىگەن سۇ ئۈستى تەنتەربىيە مەركىزى بولدى، بۇ ئۇزۇنلۇقى 160 مېتىر، كەڭلىكى 90 مېتىر بولغان دولقۇنلىنىپ تۇرغان سۇيۇر شەكىللىك ئۆگزە پۈتكۈل قۇرۇلۇشنى ناھايىتى گۈزەل تۈسكە كىرگۈزۈپ تۇرىدۇ.
</S>
<S ID=49491>
بۇ قۇرۇلۇشنىڭ تېمىدىن يەنە بىر جۈپ ‹‹قانات›› چىقىرىلغان بولۇپ، كۆرۈش سۇپىسىنىڭ ھەجىمىنى زور دەرىجىدە كېڭەيتكەن.
</S>
<S ID=49492>
   1. 2016 – يىلى: رىئو كارىئوكا تەنتەربىيە مەيدانى
</S>
<S ID=49493>
    بۇ قېتىمقى بىرازىلىيە رىئودې ژانېيرو ئولىمپىك تەنھەرىكەت مۇسابىقىسىنىڭ ئېچىلىش مۇراسىمى مەشھۇر پۇتبول مەيدانى ماراكانا تەنتەربىيە مەيدانىدا ئۆتكۈزۈلگەن، بۇ قېتىمقى ئولىمپىك مۇسابىقىسى ئۈچۈن يېڭىدىن قۇرۇلغان تەنتەربىيە مەيدانلىرى ئىچىدە رىئو كارىئوكا تەنتەربىيە مەيدانىنىڭ كۆلىمى ئەڭ چوڭ بولۇپ، 36 مىڭ تاماشىبىن سىغىدۇ.
</S>
<S ID=49494>
    ياسىن ئىبراھىم تەرجىمىسى
</S>
<S ID=49495>
‏    
</S>
</TEXT>
/BODY
/DOC