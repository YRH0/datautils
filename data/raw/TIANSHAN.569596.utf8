<DOC>
<DOCID>TIANSHAN.569596</DOCID>
<HEADER>
<CLASS>ئۈرۈمچى</CLASS>
<DATE>2016-12-05 16:43:55</DATE>
</HEADER>
<BODY>
<HEADLINE>
<S ID=63308>
ئۈرۈمچىدىكى چوڭ، كىچىك يېشىل جىلغىدا قار-مۇز باغچىسى قۇرۇلىدۇ
</S>
</HEADLINE>
<TEXT>
<S ID=63309>
 يازدا كىچىك يېشىل جىلغىنىڭ سۈپسۈزۈك سۇلىرى، چوڭ يېشىل جىلغىنىڭ ھەممە يەرنى قاپلىغان گۈل-چېچەكلىرىنى كۆرۈپ ئۆگىنىپ قالغانلار قىشتا ئۈمىدسىزلىنىپ كەتمەڭ، بۇ چوڭ، كىچىك يېشىل جىلغا بۇ يىل قىشتا سىزگە ئوخشاشلا ھۇزۇر بېرىدۇ.
</S>
<S ID=63310>
 يېقىندا مۇخبىرنىڭ ئىقتىساد-تېخنىكا تەرەققىيات رايونى چوڭ، كىچىك يېشىل جىلغا قىشلىق قار-مۇز باغچىسى قۇرۇلۇشىنى ماسلاشتۇرۇش يىغىنىدىن ئىگىلىشىچە، بۇ ئىككى جىلغىغا بۇ يىل قىش 30 مىليون يۈەن مەبلەغ سېلىنىپ، ئايرىم-ئايرىم ھالدا «مۇز» ۋە «قار» بىلەن باش تېما قىلىنغان ئىككى باغچا ياسىلىدىكەن.
</S>
<S ID=63311>
 تونۇشتۇرۇلۇشىچە، كىچىك يېشىل جىلغىنىڭ ئالاھىدىلىكى «مۇز» ئامىللىرى باش تېما قىلىنغان، يەنى مۇز تېيىلىش مەيدانى، مۇز ئۈستى بولىڭ توپى، مۇز ئۈستى سوقما ماشىنىسى قاتارلىق قىزىقارلىق تەنھەرىكەت تۈرلىرى جەم قىلىنىدىكەن، چوڭ يېشىل جىلغىنىڭ ئالاھىدىلىكى بولسا «قار» بولۇپ، مۇخبىر نەق مەيداندا 400 مېتىر ئۇزۇنلۇقتىكى قار تېيىلىش يولىنىڭ ياسالغانلىقىنى، ئىشچىلارنىڭ ئۈسكۈنىلەرنى سەپلەۋاتقانلىقىنى كۆرگەن.
</S>
<S ID=63312>
 ئىگىلىنىشىچە، چوڭ، كىچىك يېشىل جىلغىنىڭ ئومۇمىي كۆلىمى 2200 مو بولۇپ، ئۈرۈمچىنىڭ يېقىنقى يىللاردىن بۇيانقى باغۋارانلاشتۇرۇش-كۆكەرتىش قۇرۇلۇشىدىكى بەلگە خاراكتېرلىك باغچىسى ئىكەن.
</S>
<S ID=63313>
ياز پەسلىدە بۇ ئىككى باغچىنىڭ مەنزىرىسى تولىمۇ گۈزەل بولۇپ، ھېيت-بايرام ۋە ئادەتتىكى دەم ئېلىش كۈنلىرىدىمۇ باغچىغا كېلىدىغانلارنىڭ سانى 10 مىڭ ئادەم(قېتىم)دىن ئاشىدىكەن.
</S>
<S ID=63314>
   «يازدا باغ-ئورماندىن، قىشتا قار-مۇزدىن ھۇزۇرلىنىش» ئىدىيەسى بويىچە، بۇ قېتىمقى قار-مۇز باغچىسى ھۆكۈمەت ۋە كارخانىلار بىرلىكتە مەبلەغ چىقىرىپ پۈتكەندىن كېيىن، قىسمەن ئويۇن تۈرلىرىدىن باشقا، باغچىلار كىشىلەرگە ھەقسىز ئېچىۋېتىلىدىكەن.
</S>
<S ID=63315>
ھەر خىل مۇز ھەيكەللەر، كېچىدىكى چىراغ نۇرلىرىدا مەرۋايىتتەك چاقناپ تۇرغان مۇز دۇنياسى ساياھەتچىلەرنىڭ بۇ يىل قىشتىكى يەنە بىر ياخشى مەنزىلگاھى ئىكەن.
</S>
<S ID=63316>
پىراكتىكانت ئەۋزەل ئەلقەم تەرجىمىسى
</S>
</TEXT>
/BODY
/DOC