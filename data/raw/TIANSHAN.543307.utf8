<DOC>
<DOCID>TIANSHAN.543307</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-23 12:58:01</DATE>
</HEADER>
<BODY>
<HEADLINE>
<S ID=41860>
مەكىت ناھىيەسىدىكى ئۆسمۈرلەر شەندۇڭ ئۆلكىسىگە بېرىپ ‹‹كۆزىنى ئېچىپ›› كەلدى
</S>
</HEADLINE>
<TEXT>
<S ID=41861>
   رازىيە راھمان خەۋەر قىلىدۇ: مەكىت ناھىيەسىدىن ‹‹شەندۇڭ مەكىتتىكى ياشلار، ئۆسمۈرلەرنىڭ قول تۇتۇشۇپ بىللە ئىلگىرىلەش›› يازلىق لاگېر پائالىيىتىگە قاتنىشىپ، شەندۇڭ ئۆلكىسىگە بارغان 23 بالا شەندۇڭ ئۆلكىسىدىكى پىيونېرلار ۋەكىللىرى بىلەن جىنەن، رىجاۋ، چىڭداۋ قاتارلىق شەھەرلەردە ئېكسكۇرسىيەدە بولۇپ، ئۆزئارا پىكىر ئالماشتۇرۇپ، ئۆزئارا ئۆگىنىپ، مەڭگۈ دوست بولۇپ ئۆتۈشكە ۋەدىلىشىپ، 17-ئاۋغۇست قايتىپ كەلدى.
</S>
<S ID=41862>
   7-ئاۋغۇستتىن 17-ئاۋغۇستقىچە داۋاملاشقان بۇ قېتىمقى يازلىق لاگېر پائالىيىتىنى مەكىت ناھىيەلىك پارتكوم، شەندۇڭ ئۆلكىسىدىن مەكىت ناھىيەسىگە ساھەلەر بويىچە نىشانلىق ياردەم بېرىۋاتقان رىجاۋ شەھىرىنىڭ مەكىت ناھىيەسىدىكى قوماندانلىق ئىشتابى، مەكىت ناھىيەلىك مائارىپ ئىدارىسى بىرلىشىپ تەشكىللىگەن بولۇپ، يازلىق لاگېر پائالىيىتىگە قاتناشقان 23 ئوقۇغۇچى ناھىيە بازىرى ۋە يېزا – بازارلاردىكى ئوتتۇرا-باشلانغۇچ مەكتەپلەردە ئوقۇۋاتقان نامرات دېھقانلارنىڭ پەرزەنتلىرى ئىچىدىن ئۆگىنىشتە ياخشى بالىلار تاللانغان بولۇپ، ئىلگىرى ناھىيە بازىرىدىن باشقا يەرگە بېرىپ باقمىغان بۇ بالىلار بۇ قېتىمقى يازلىق لاگېر پائالىيىتىگە قاتنىشىپ، ئىچكىرىدىكى ئۆلكە، شەھەرلەرنىڭ تەرەققىياتىنى كۆرۈپ، ۋەتىنىمىزنىڭ قۇدرەتلىك ھەم گۈزەللىكىنى چوڭقۇر ھېس قىلىشتى.
</S>
<S ID=41863>
   ناھىيەلىك تەجرىبە ئوتتۇرا مەكتەپنىڭ ئوقۇغۇچىسى زۇلخۇمار ئەمەت مۇنداق دېدى: بۇ قېتىمقى لاگېر پائالىيىتىگە قاتنىشىش پۇرسىتىگە ئېرىشكىنىمدىن بەك خۇشال بولدۇم.
</S>
<S ID=41864>
ئىچكىرى ئۆلكىلەرگە بېرىپ كۆرۈپ باقمىغان يېڭىلىقلارنى كۆردۈم، كىچىكىمدىن دېڭىزنى كۆرۈشنى بەك ئارزۇ قىلاتتىم، ئاخىر بۇ ئارزۇيۇمغىمۇ يەتتىم.
</S>
<S ID=41865>
ئۇ يەردىكى ئوقۇغۇچىلار بىلەن دوست بولدۇم، بۇنىڭدىن تولىمۇ ھاياجانلاندىم.
</S>
<S ID=41866>
   مەسئۇل تۇرسۇنجان مەھمۇت مۇنداق دېدى: بۇ قېتىمقى لاگېر پائالىيىتى ئارقىلىق، ئوقۇغۇچىلارنىڭ ئىتتىپاقلىق ئېڭىنى كۈچەيتىپ، ئۇلارنى ۋەتىنىمىزنىڭ تەرەققىياتىنى، بىپايان زېمىنىنى، تاغ-دەريالىرىنى چۈشىنىش ئىمكانىيىتىگە ئىگە قىلىپ، ئۇلارنىڭ ۋەتەننى سۆيۈش ئېڭىنى كۈچەيتىپ، ئىككى جايدىكى بالىلارنىڭ دوستلۇقى ۋە ئالاقىسىنى قويۇقلاشتۇرۇش ئارقىلىق، ئۇلارنىڭ قەلبىدە تېخىمۇ تىرىشىپ ئوقۇپ، ياراملىق ئادەم بولۇپ، يۇرتىنىڭ كەلگۈسى تەرەققىياتى ئۈچۈن تۆھپە قوشۇش غايىسىنى يېتىلدۈرۈشكە تۈرتكە بولدۇق.
</S>
</TEXT>
/BODY
/DOC