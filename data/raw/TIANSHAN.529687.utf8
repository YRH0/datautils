<DOC>
<DOCID>TIANSHAN.529687</DOCID>
<HEADER>
<CLASS>خەلقئارا</CLASS>
<DATE>2016-06-23 10:45:05</DATE>
</HEADER>
<BODY>
<HEADLINE>
<S ID=31065>
ئامېرىكىدىكى ئىراق مەسىلىسى ۋە تەبىقىلەرگە بۆلۈنۈش قانۇن يۈرگۈزۈش ناھەقچىلىكىنى ئېغىرلاشتۇردى
</S>
</HEADLINE>
<TEXT>
<S ID=31066>
  قانۇن يۈرگۈزۈشتىكى ناھەقچىلىكنى تۈگىتىش ئۈچۈن، سىستېما خاراكتېرلىك لايىھەلەشكە توغرا كېلىدۇ
</S>
<S ID=31067>
   ۋاڭ خۇەن (جۇڭگو ئىجتىمائىي پەنلەر ئاكادېمىيەسى ئامېرىكا تەتقىقات ئورنىنىڭ كاندىدات تەتقىقاتچىسى): يېقىنقى يىللاردىن بۇيان ئامېرىكىدا قانۇن يۈرگۈزۈشتىكى ناھەقچىلىك تۈپەيلىدىن كۆپ قېتىم قارشىلىشىش ۋەقەسى يۈز بېرىپ، ئامېرىكا جەمئىيىتىدە ئېغىر دەرىجىدە ساقلىنىۋاتقان ئىرقىي زىددىيەتلەرنى ئاشكارىلىدى، بۇنىڭ بىلەن خەلقئارا جەمئىيەت ئامېرىكىنىڭ قانۇن يۈرگۈزۈش جەريانىدا ساقلانغان ئىرقىي كەمسىتىشىنى تېخىمۇ چوڭقۇر تونۇپ يەتتى، ئامېرىكىنىڭ قانۇن يۈرگۈزۈشتىكى چەكلىمىلىكلىكى، شۇنداقلا ئامېرىكىنىڭ قانۇن بويىچە ئىدارە قىلىشتا بەزى مۇھىم مەسىلىلەرنى ھەل قىلالمايدىغانلىقىنى چۈشەندى.
</S>
<S ID=31068>
   شۇنى كۆرسىتىپ ئۆتۈشكە ئەرزىيدۇكى، ئامېرىكىنىڭ قانۇن يۈرگۈزۈشتىكى ناھەقچىلىكى ۋە قانۇن يۈرگۈزۈشتىكى ناھەقچىلىكنى تونۇش مەسىلىسىنى تۈپتىن ھەل قىلغىلى بولمايدۇ، ئۇنىڭ ئۈستىگە جەمئىيەتنىڭ تەرەققىياتىغا ئەگىشىپ، قانۇن يۈرگۈزۈشتىكى ناھەقچىلىك ۋە قانۇن يۈرگۈزۈشتىكى ناھەقچىلىكنى ئېتىراپ قىلىشقا ئالاقىدار يېڭى مەسىلىلەر ئوتتۇرىغا چىقىشى مۇمكىن. بىرىنچىدىن، ھەر قانداق جەمئىيەتتە قانۇن يۈرگۈزۈشتىكى ناھەقچىلىك ۋە قانۇن يۈرگۈزۈشتىكى ناھەقچىلىكنى تونۇش مەسىلىسى، بولۇپمۇ قىممەت قارىشى ۋە كۆپ مەنبەلەشكەن جەمئىيەتنى تونۇش مەسىلىسى ساقلانغان بولىدۇ. ئىككىنچىدىن، ئامېرىكىنىڭ ئىقتىسادىي جەمئىيىتىدىكى ناھەقچىلىك مەسىلىسىنى ھەل قىلغىلى بولمايدۇ، ئەۋلادلار ئوتتۇرىسىدىكى ئىختىلاپ ۋە سىنىپىي پەرق ئۇزاق مۇددەت مەۋجۇت بولىدۇ. بولۇپمۇ ئورنىغا دەسسەتكىلى بولىدىغان ئىدارە قىلىش ئەندىزىسى بولمىغانلىقى، دۇنياۋىلىشىۋاتقان تەرەققىي تاپقان دۆلەتلەردىكى باي ۋە نامراتلىق پەرقى كۈنسايىن زورىيىۋاتقان ئەھۋالدا، قانۇن يۈرگۈزۈشتە ناھەقچىلىكتىن قېچىپ قۇتۇلغىلى بولمايدۇ. ئۈچىنچىدىن، ھېچبولمىغاندا قانۇن يۈرگۈزۈش تەرتىپىنىڭ شەكىل جەھەتتە ئادىل بولۇشىغا كاپالەتلىك قىلغىلى بولىدۇ، قانۇن يۈرگۈزۈش جەريانىغا قاتنىشىۋاتقان خىلمۇخىل قانۇن يۈرگۈزگۈچى خادىملار، قانۇن ئىجرا قىلغۇچىلار، قانۇن خادىملىرى، زاسېداتېللار ئۆمىكىنىڭ ئەزالىرى، گۇۋاھچىلار، شۇنداقلا گۇماندارلار ئىلكىدىكى ئوخشىمىغان قىممەت قارىشى ۋە تونۇش پەرقى قانۇن يۈرگۈزۈشنىڭ نەتىجىسىگە تەسىر كۆرسىتىدۇ.
</S>
<S ID=31069>
   جاڭ شىرۇڭ (ج ك پ مەركىزىي كومىتېتى پارتىيە مەكتىپى خەلقئارا ئىستراتېگىيەلىك تەتقىقات ئورنىنىڭ دوتسېنتى): قانۇن يۈرگۈزۈشتىكى ناھەقچىلىك ئامېرىكىنىڭ دۆلەت ئوبرازىغا نۇرغۇن سەلبىي تەسىر كۆرسەتتى. ئامېرىكا ھۆكۈمىتى ئەزەلدىن بىز ‹‹ئىنسانىي ھوقۇقنى قوغدىغۇچىلار››دىن، دەپ ئۆزىگە تەمەننا قويۇپ، باشقا دۆلەتلەرنىڭ ئىنسانىي ھوقۇق ئەھۋالىنى ئەيىبلەپ كەلدى، ھالبۇكى، ئۆزىنىڭ ئىنسانىي ھوقۇق ئەھۋالى مەسىلىسىنى باشقىلارغا پەردازلاپ كۆرسىتىپ، خەلقئارا جەمئىيەتنىڭ ئاھانىتىگە قالدى. فېرگۇسون دېلوسى، شۇنداقلا قانۇن يۈرگۈزۈشتىكى ناھەقچىلىككە ئالاقىدار باشقا دېلولار ئامېرىكىنىڭ ئىلاھىي تونغا يوشۇرۇنغان رەزىل قىياپىتىنى ئاشكارىلىۋەتتى: ساقچىلارنىڭ قانۇن ئىجرا قىلىشتا زىيادە ھەرىكەت قوللىنىشى، ئىرقىي زىددىيەتنىڭ كەسكىنلىشىشى، قورال – ياراغنىڭ يامرىشى، باي ۋە نامراتلىق ئوتتۇرىسىدىكى كەسكىن پەرق دېگەندەك. خەلقئارا جەمئىيەتتىكى نۇرغۇن ئوقۇمۇشلۇق زاتلار مۇنداق دېدى: ئامېرىكىنىڭ ئىرقىي كەمسىتىش زۇلمى ئاستىدا قانۇن يۈرگۈزۈشتىكى ناھەقچىلىك، شۇنداقلا ئىسلاھ قىلىش مۇساپىسىنىڭ ئارقىدا قېلىشى نۇرغۇن كىشىنىڭ ‹‹ئامېرىكا ئارزۇسى››نى بەربات قىلدى.
</S>
<S ID=31070>
   تود كوكېس (ئامېرىكا تەرەققىيات مەركىزىنىڭ ئالىي تەتقىقاتچىسى، جىنايى ئىشلار ئەدلىيە سىياسىتى تۈرىنىڭ مەسئۇلى): ئامېرىكىدا قانۇن يۈرگۈزۈشتىكى ناھەقچىلىك تۈپەيلىدىن كۆپ قېتىم يۈز بەرگەن زورلۇق بىلەن قارشىلىشىش ۋەقەسى، جۈملىدىن ب د ت نى ئۆز ئىچىگە ئالغان خەلقئارا جەمئىيەتنىڭ دىققىتىنى قوزغىدى، ئامېرىكىمۇ زورلۇق بىلەن قارشىلىشىش ۋەقەسىگە تاقابىل تۇرۇش ئۈچۈن، ئۈزلۈكسىز تەدبىر قوللاندى. ئامېرىكىنىڭ قانۇن يۈرگۈزۈش سىستېمىسى ئىسلاھاتىدىكى تۈگۈن پارلامېنت بولۇپ، بەزى تەدبىرلەر قىسمەن ئىشتاتلاردا يولغا قويۇلغان بولسىمۇ، بىراق فېدېراتسىيە قاتلىمىدا تېخى ئىلگىرىلەش بولغىنى يوق.
</S>
<S ID=31071>
   ئامېرىكىنىڭ قانۇن يۈرگۈزۈش سىستېمىسى ئىسلاھاتىدىكى چوڭ خىرىس شۇكى، بۇ تەدبىرلەرنى يولغا قويۇشتا جەزمەن سىستېما خاراكتېرلىك پىلان بولۇشى كېرەك. مۇشۇنداق قىلغاندىلا، ئاندىن قانۇن يۈرگۈزۈشتىكى ناھەقچىلىك مەسىلىسىنى ھەل قىلغىلى بولىدۇ. بەزى ئىشتاتلار بۇ ھەقتە ئىزدەندى ھەم بەزى ئىلگىرىلەشنى قولغا كەلتۈردى. پارلامېنتمۇ قانۇن يۈرگۈزۈشتە زىيادە ھەرىكەت قوللىنىش ۋە زىيادە قاماپ قويۇشنىڭ ئاقىۋېتىنىمۇ تونۇپ يەتتى.
</S>
<S ID=31072>
   ئامېرىكىنىڭ قانۇن يۈرگۈزۈشتىكى ناھەقچىلىك ھادىسىسى دائىم خەلقئارا تاراتقۇلاردا خەۋەر قىلىنىدۇ، مەسىلەن، رۇسىيە ‹‹خەۋەرلەر گېزىتى››دە مۇنداق دېيىلگەن: ئوباما ئامېرىكا بويىچە تۇنجى قارا تەنلىك زۇڭتۇڭ بولۇپ سايلانغاندا، نۇرغۇن كىشى سەبىيلەرچە ‹‹كېيىنكى ئىرقىي دەۋر›› يېتىپ كەلدى، دەپ ئويلىغانىدى. بىراق، يېقىنقى يىللاردىن بۇيان بەزى ئىرقىي قارشىلىشىش ۋەقەسى بۇ خىل قۇرۇق خىيالنى كۆپۈككە ئايلاندۇردى. ئوباما ھۆكۈمىتىنىڭ قانۇن يۈرگۈزۈش سىستېمىسىنى ئەسلىگە كەلتۈرۈش سۈرئىتى ئاستا بولۇپ قالدى، ئامېرىكىنىڭ قانۇن يۈرگۈزۈش سىستېمىسىدىن ئىبارەت بۇ ‹‹چوڭ ماشىنىسى››نى رېمونت قىلىشىغا يەنە خېلى ئۇزاق ۋاقىت كېتىدۇ. ئامېرىكىدىكى سىياسىيونلار ئۈچۈن ئېيتقاندا ئىرقىي باراۋەرلىك توغرىسىدا داۋراڭ سېلىش كۆپىنچە ھاللاردا نەيرەڭۋازلىق قىلىش ۋە ۋاسىتىدىن ئىبارەت، خالاس.
</S>
<S ID=31073>
   ئامېرىكىنىڭ قارا تەنلىكلەر ھەرىكىتىنى مىللىي ھوقۇق ھەرىكىتىنىڭ تىپى دەپ ئېيتىشقا بولسىمۇ، بىراق ئىرقىي مەسىلىگە چېتىشلىق نۇرغۇن دېلولار قانۇن يۈرگۈزۈش رامكىسى ئىچىدە ھەل قىلىنمىدى. كىشىلەر بۇنىڭ ئارقىسىغا يوشۇرۇنغان مەنىۋى ھادىسىدىن گۇمانلىناتتى: قانۇن ئاز ساندىكى مىللەت توپىنى تېخىمۇ يۇقىرى جىسمانىي خەتەرگە مۇپتىلا قىلغاندا، مانا مۇشۇنداق قانۇن ۋە ئۇنىڭ ئارقىسىدىكى تۈزۈم كىشىنى ئەندىشىگە سالغاندىن باشقا، ئۇنىڭ ئارقىسىغا يوشۇرۇنغان ئىرقىي كەمسىتىش تۈپەيلىدىن كىشىلەر يەنە نېمە قىلارىنى بىلەلمەي قالىدۇ.
</S>
<S ID=31074>
   خۇ يىشەن (سىنگاپور نەنياڭ تەبئىي پەن ۋە سانائەت پەنلىرى ئۇنىۋېرسىتېتى راجاراتنام خەلقئارا مۇناسىۋەت ئىنستىتۇتىنىڭ ئالىي تەتقىقاتچىسى): لىنكولىننىڭ قارا تەنلىك قۇللارنى ئازاد قىلىشىدىن تارتىپ، ھوقۇقتا باراۋەر بولۇش لايىھەسىگىچە، ئامېرىكا ئىرقىي كەمسىتىشنى ھەل قىلىش ئۈچۈن، 100 يىلدىن كۆپرەك ۋاقىت سەرپ قىلدى. ئامېرىكىنىڭ ھوقۇقنى ئايرىش تۈزۈلمىسى بۇنىڭ بىر سەۋەبى بولالايدۇ. فېدېراتسىيە ھۆكۈمىتى بىلەن ئىشتاتلىق ھۆكۈمەت، يەرلىك ھۆكۈمەت ئارىسىدا ئېغىر دەرىجىدە قارشىلىشىدىغان ئەھۋال دائىم كۆرۈلۈپ تۇرىدۇ. مەسىلەن، جەنۇبتىكى بەزى ئىشتاتلاردا ھازىرمۇ ئېغىر ئىرقچىلىق خاھىشى مەۋجۇت، ھالبۇكى، ئۇلار ئوتتۇرىسىدىكى زەررىچىلىك ھوقۇق تەڭپۇڭلۇقى مەسىلىنى ھەل قىلىشقا پۇتلىكاشاڭ بولماقتا. ئامېرىكا پۇقرالىرى ئەزەلدىن ھۆكۈمەتكە ئىشەنمەيدۇ، بۇ دەل ئامېرىكىنىڭ دۆلەت قۇرۇش ئاساسى.
</S>
<S ID=31075>
   مېلنېكوۋ (رۇسىيە موسكۋا ئۇنىۋېرسىتېتى قانۇن فاكۇلتېتىنىڭ دوتسېنتى): ئامېرىكا كۆپ مەنبەلىك مەدەنىيەت يۇغۇرۇلغان دۆلەت ھەم دۇنيادىكى كۈچلۈك دۆلەت بولغانلىقتىن، جاھان ئەھلى ئالدىدا ھەممە ئادەم باراۋەر بولغان، قارشىلىشىش، كەمسىتىشكە يول قويمايدىغان ياخشى ئوبرازنى تىكلىشى كېرەك، بىراق، بىزنىڭ كۆرۈۋاتقىنىمىز دەل بۇنىڭ ئەكسىچە بولۇۋاتىدۇ. جەنۇبىي ئافرىقىدا رەڭلىك ئىرقلار ئىرقىي ئايرىمىچىلىق دەۋرىدە كىشىلەر تېخى بىلىپ بولمايدىغان ئازاب ۋە كەمسىتىشلەرنى باشتىن كەچۈرگەن، دەل مۇشۇنداق تارىختىن بۇيان قېپقالغان جاراھەت تۈپەيلىدىن جەنۇبىي ئافرىقا ئاساسىي قانۇننى تۇرغۇزۇشنىڭ دەسلىپىدە ئىنسانىي ھوقۇققا كاپالەتلىك قىلىش بىلەن ھەر قانداق شەكىلدىكى كەمسىتىشنى تۈگىتىشنى ئالاھىدە تەكىتلەپ، ئىرقىي كەمسىتىشنىڭ تارىختا مەڭگۈ كۆمۈلۈپ كېتىشىنى ھەقىقىي ئۈمىد قىلغانىدى.
</S>
<S ID=31076>
(تۈگىدى)
</S>
<S ID=31077>
‹‹خەلق گېزىتى››دىن ئېلىندى
</S>
</TEXT>
/BODY
/DOC