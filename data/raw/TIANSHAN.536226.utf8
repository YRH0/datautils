<DOC>
<DOCID>TIANSHAN.536226</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-07-21 18:36:25</DATE>
</HEADER>
<BODY>
<HEADLINE>
<S ID=34310>
ياراملىق باشقۇرغۇچى قانداق بولىدۇ
</S>
</HEADLINE>
<TEXT>
<S ID=34311>
   مۇنەۋۋەر كوللېكتىپ بەرپا قىلىشنىڭ ئاچقۇچى ھەرگىزمۇ قابىلىيىتى ئوخشاش كىشىلەرنى بىر يەرگە يىغىۋېلىش بولماستىن، بەلكى قانداق قىلىپ بۇ كىشىلەرنىڭ قابىلىيىتىنى بىر نۇقتىغا مۇجەسسەملەش، شۇنداقلا بىر نىشانغا قاراپ مېڭىشتىن ئىبارەت. شۇڭا كوللېكتىپنىڭ ئۇيۇشۇش كۈچىنى بارلىققا كەلتۈرەلەيدىغان ئىقتىدارنى ھازىرلاش شۇ كوللېكتىپنىڭ يولباشچىلىرى ئۈچۈن ئىنتايىن مۇھىم.
</S>
<S ID=34312>
   يېتەرسىزلىكلەرنى تولۇقلاپ ئادەتتىكى خىزمەتچىلەرگە ئىلھام بېرىش كېرەك
</S>
<S ID=34313>
   كوللېكتىپنىڭ جەڭگىۋارلىقى بۇ كوللېكتىپتىكى ئەڭ مۇنەۋۋەر ئادەم تەرىپىدىن ئەمەس، بەلكى ئەڭ ئارقىدا قالغان ئەزا تەرىپىدىن بەلگىلىنىدۇ، ئارقىدا قالغان ئەزا كوللېكتىپنىڭ كۈچىنى چەكلەپ قويىدۇ ھەم كوللېكتىپنىڭ ئۇنىۋېرسال كۈچىنىڭ تۆۋەنلەپ كېتىشىگە سەۋەب بولىدۇ.
</S>
<S ID=34314>
   بەزى كارخانىلاردا باشقۇرغۇچىلار يادرولۇق خىزمەتچىلەرنى يېتەكلەشكە بەكرەك كۆڭۈل بۆلىدۇ، ئادەتتىكى خىزمەتچىلەرگە سەل قارايدۇ. ئەمما شىركەتتە كۆپ سانلىقنى ئىگىلەيدىغان ئادەتتىكى خىزمەتچىلەرگە سەل قارالسا كوللېكتىپنىڭ جاسارىتى سۇنۇپلا قالماي، يەنە يادرولۇق خىزمەتچىنىڭ قابىلىيىتى بىلەن كوللېكتىپ ھەمكارلىق ئوتتۇرىسىدا تەڭپۇڭسىزلىق كۆرۈلىدۇ. يادرولۇق خىزمەتچىلەرنىڭ مۇھىملىقىدا شەك يوق، ئۇلار شۇ كوللېكتىپنىڭ يولباشچىلىرى، ئەمما ئادەتتىكى خىزمەتچىلەرنىڭ ماسلىشىشى، پۈتۈن كۈچ بىلەن كوللېكتىپ ئۈچۈن جان كۆيدۈرۈشى بولمىسا كوللېكتىپتىن ئىبارەت بۇ كېمىنىڭ ئالغا ئىلگىرىلىيەلىشى مۇمكىن بولمايدۇ.
</S>
<S ID=34315>
   بىكارچىلارنىڭ يۇمشاق كۈچىگە سەل قاراشقا بولمايدۇ
</S>
<S ID=34316>
   تەبىئەت دۇنياسىدا مۇنداق بىر قىزىقارلىق ھادىسە بار: چۈمۈلىلەرنىڭ ئوزۇقلۇق مەنبەسى ئۈزۈلۈپ قالغاندا ئادەتتە ناھايىتى ئاكتىپلىق بىلەن ئىشلەيدىغان چۈمۈلىلەرنىڭ روھى چۈشكۈنلىشىپ ھەرىكەت قىلىشنى خالىمايدىغان بولۇپ قالىدىكەن، ئەمما ئادەتتە ئەمگەك قىلىشنى خالىمايدىغان بىكارچى چۈمۈلىلەر بۇ چاغدا كۆكرەك كېرىپ چىقىپ چۈمۈلە توپىنى ئۆزلىرى بايقىغان ئوزۇقلۇق مەنبەسىگە باشلاپ بارىدىكەن. ئەسلىدە بۇ ھۇرۇن چۈمۈلىلەر كۆپ قىسىم ۋاقتىنى كۆزىتىش ۋە تەتقىق قىلىشقا سەرپ قىلغان بولۇپ، ئۇلار كوللېكتىپنىڭ ئاجىزلىقىنى بايقىۋالالىغان، شۇنداقلا يېڭى ئوزۇقلۇق مەنبەسىنى ئىزدەشنى توختاتماي ئوزۇقلۇق مەنبەسىنىڭ ئۈزۈلۈپ قالماسلىقىغا كاپالەتلىك قىلغان. مانا بۇ كاللىسىنى ئىشلىتىشكە ماھىر ‹‹ھۇرۇن چۈمۈلە ئېففېكتى››دىن ئىبارەت.
</S>
<S ID=34317>
   كوللېكتىپ جان تىكىپ ئىشلەيدىغان خىزمەتچىلەرگە ئېھتىياجلىق بولۇپلا قالماستىن، يەنە قارىماققا بىكارچىغا ئوخشاپ كېتىدىغان ئەزالارغىمۇ ئېھتىياجلىق، چۈنكى ئۇلار تېخىمۇ كۆپ يۇمشاق ئەمەلىي كۈچنى ھازىرلىغان بولۇپ كۆزىتىش، تەتقىق قىلىش ۋە تەھلىل قىلىشنىڭ ھۆددىسىدىن چىقالايدۇ، كوللېكتىپنى خەۋپ – خەتەر ۋە خاتالىشىشتىن ساقلىيالايدۇ، كوللېكتىپنى ئىزچىل داۋاملىشىدىغان جىددىيچىلىكتىن قۇتۇلدۇرۇپ ئۇزاققىچە تەرەققىي قىلالايدىغان ھاياتىي كۈچكە ئىگە قىلىدۇ.
</S>
<S ID=34318>
   ئېلاستىك ئىش تەقسىماتى كوللېكتىپنىڭ كۈچىنى زورايتىدۇ
</S>
<S ID=34319>
   كوللېكتىپ خىزمەت جەريانىدا ئۈنۈمىنى يۇقىرى كۆتۈرۈش ئۈچۈن ئەڭ مۇھىمى ھەر قايسى ھالقىلاردىكى يېتىشىپ ماڭالماسلىقنى ھەل قىلىش كېرەك، ھەر قايسى ھالقىلار ئارا ياردەملىشىش ۋە قوللاش بۇ مەسىلىنى ھەل قىلىشتىكى ئۈنۈملۈك چارە ھېسابلىنىدۇ.
</S>
<S ID=34320>
   ۋولمارتنىڭ قۇرغۇچىسى سام ۋولتون ئىلگىرى مۇنداق دېگەن: ئۆز ئادەملىرىنىڭ قىسقارتىلىشىنى خالىمىسىمۇ، ئەمما كارخانىنىڭ يۇقىرى دەرىجىلىك باشقۇرغۇچىلىرى بۇ مەسىلىنى دائىم ئويلىنىپ تۇرۇشى كېرەك، بولمىسا كارخانىنىڭ كەلگۈسى تەرەققىياتى تەسىرگە ئۇچرايدۇ. شۇڭا ۋولتۇن ئىمكانقەدەر ئەڭ ئاز ئادەم بىلەن ئەڭ كۆپ ۋەزىپىنى تاماملاپ تەننەرخنى تۆۋەنلىتىپ، شۇ ئارقىلىق پايدىنى ئەڭ يۇقىرى چەككە يەتكۈزگەن.
</S>
<S ID=34321>
   ئۇ بىرىنچى دۇكىنىنى ئاچقاندىن باشلاپلا كارخانىنىڭ باشقۇرۇش تەننەرخىنى كونترول قىلىشقا ئەھمىيەت بەرگەن. كۆپلىگەن كارخانىلار باشقۇرۇش تەننەرخىنى سېتىش سوممىسىنىڭ %5ى ئىچىدە كونترول قىلغان، ئەمما ۋولتوننىڭ كارخانا باشقۇرۇش تەننەرخى بولسا شىركەتنىڭ سېتىش سوممىسىنىڭ %2ى ئىچىدە كونترول قىلىنغان.
</S>
<S ID=34322>
   رىغبەتلەندۈرۈشنىڭ ئەڭ ياخشى ئۇسۇلى ئەمەلىي ئىش قىلىش ھەم ئىزچىل داۋاملاشتۇرۇش
</S>
<S ID=34323>
   ئۇچقۇرچاق ئېففىكتىنىڭ مەزمۇنى مۇنداق: ئۇچقۇرچاقنى ھەرىكەتلەندۈرۈش ئۈچۈن دەسلەپتە ناھايىتى زور كۈچ سەرپ قىلىشقا توغرا كېلىدۇ، ئۇچقۇرچاق ھەرىكەت جەريانىدا تېزلىكى بارغانسېرى ئېشىپ بارىدۇ. مەلۇم بىر نۇقتىغا بارغاندا ئۇچقۇرچاقنىڭ ئېغىرلىق كۈچى ۋە ئىمپۇلس كۈچى ھەرىكەتلەندۈرگۈچى كۈچنىڭ بىر قىسمىغا ئايلىنىدۇ. بۇ چاغدا تېخىمۇ جىق كۈچ سەرپ قىلىشنىڭ ھاجىتى قالمايدۇ، ئۇچقۇرچاق يەنىلا بۇرۇنقىدەك تېز سۈرئەتتە توختىماستىن ئايلىنىپ تۇرىدۇ.
</S>
<S ID=34324>
  كىروگېر شىركىتىنىڭ باش لىدىرى، داڭلىق باشقۇرۇش مۇتەخەسسىسى جىم كىرىنىس ئۇچقۇرچاق پىرىنسىپىنى قوللىنىپ، شىركىتىدىكى 50 مىڭ ئادەمگە ئۆزىنىڭ ئىسلاھات لايىھەسىنى قوبۇل قىلغۇزغان. ئۇ بىر يۇقىرى سەۋىيەلىك باشقۇرغۇچىلار كوللېكتىپى ئارقىلىق ئۇچقۇرچاقنى بەل قويۇۋەتمەي ئىسلاھات لايىھەسىگە قارىتا ئىشەنچ تۇرغۇزغانغا قەدەر ئىزچىل ئايلاندۇرۇپ، ئۆزىنىڭ لايىھەسىنىڭ توغرىلىقىنى ئىسپاتلىغان.
</S>
<S ID=34325>
نىجات قۇربان (ت)
</S>
<S ID=34326>
‏
</S>
</TEXT>
/BODY
/DOC