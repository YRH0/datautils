<DOC>
<DOCID>TIANSHAN.541958</DOCID>
<HEADER>
<CLASS>خەلقئارا</CLASS>
<DATE>2016-08-17 12:04:17</DATE>
</HEADER>
<BODY>
<HEADLINE>
<S ID=40239>
ئافرىقىلىقلار مىللىي مەجلىسىنىڭ سايلامدىكى ئوڭۇشسىزلىقى جەنۇبىي ئافرىقىنىڭ سىياسىي تېررىتورىيەسىنى ئۆزگەرتىشى مۇمكىن
</S>
</HEADLINE>
<TEXT>
<S ID=40240>
   جەنۇبىي ئافرىقا يەرلىك ھۆكۈمەتلىرىنىڭ سايلام نەتىجىسى 6 – ئاۋغۇست ئېلان قىلىندى.
</S>
<S ID=40241>
ئىلگىرىكى نەچچە قېتىملىق سايلامدا يېڭىلمەس ئورۇندا تۇرغان، 1994 – يىلىدىن باشلاپ ھاكىمىيەت يۈرگۈزگەن ئافرىقىلىقلار مىللىي مەجلىسى تۇنجى قېتىم ئوڭۇشسىزلىققا ئۇچراپ، مەملىكەت ئىچىدىكى قوللاشقا ئېرىشىش نىسبىتى زور دەرىجىدە تۆۋەنلەپلا قالماي يەنە بىر نەچچە چوڭ شەھەر ۋە نەچچە ئون ئوتتۇرا، كىچىك شەھەرلەرنى كونترول قىلىش ھوقۇقىدىن ئايرىلىپ قالدى.
</S>
<S ID=40242>
   تەھلىلچىلەرنىڭ قارىشىچە، ئافرىقىلىقلار مىللىي مەجلىسىنىڭ بۇ قېتىمقى سايلامدا ئۈستۈنلۈكنى ئىگىلىيەلمەسلىكىگە ھاكىمىيەت يۈرگۈزۈشى ياخشى بولماي، بارغانسېرى خەلقنىڭ نارازىلىقىنى كەلتۈرۈپ چىقارغانلىقى ئاساسلىق سەۋەب بولغان.
</S>
<S ID=40243>
   ئافرىقىلىقلار مىللىي مەجلىسى ‹‹شەھەرلىرىدىن ئايرىلىپ قالدى››
</S>
<S ID=40244>
   جەنۇبىي ئافرىقا يەرلىك ھۆكۈمەتلىرىنىڭ سايلىمى ھەر بەش يىلدا بىر قېتىم ئۆتكۈزۈلىدىغان بولۇپ، سايلامدا پۈتۈن مەملىكەتتىكى 200دىن ئارتۇق شەھەر، 4000دىن ئارتۇق ئالاھىدە مەمۇرىي رايوننىڭ ھۆكۈمەت ئەمەلدارلىرىنى سايلاپ چىققاندىن باشقا يەنە ھەرقايسى پارتىيەنىڭ يەرلىك پارلامېنتتا ئىگىلەيدىغان ئورنى بەلگىلىنىدۇ.
</S>
<S ID=40245>
   جەنۇبىي ئافرىقا مۇستەقىل سايلام كومىتېتى ئېلان قىلغان ئاخىرقى سايلام نەتىجىسىگە ئاساسلانغاندا، ئافرىقىلىقلار مىللىي مەجلىسىنىڭ مەملىكەتتە قوللاشقا ئېرىشىش نىسبىتى 2011 – يىلىدىكى سايلام مەزگىلىدىكى%61.9تىن %53.9كە تۆۋەنلىگەن، بۇنىڭ ئەكسىچە ئەڭ چوڭ ئۆكتىچى پارتىيە دېموكراتىيە ئىتتىپاقىنىڭ قوللاشقا ئېرىشىش نىسبىتى %23.9تىن %26.9كە ئۆرلىگەن.
</S>
<S ID=40246>
   ئافرىقىلىقلار مىللىي مەجلىسى مەمۇرىي پايتەخت سىۋانى (پېرېتورىيە) ۋە ئىستراتېگىيەلىك مۇھىم جاي نېلسون ماندېلا قولتۇقى شەھىرىدىن ئىبارەت بۇ ئىككى ھالقىلىق سايلام رايونىدا دېموكراتىيە ئىتتىپاقىغا يېڭىلىپ قالغان، ئىقتىسادىي مەركەز يوھاننېسبۇرگدا دېموكراتىيە ئىتتىپاقىنى تەستە يەڭگەن، لېكىن %50تىن يۇقىرى ئاۋازغا ئېرىشەلمىگەن، شۇڭا ئۇنىڭ ئۆكتىچى پارتىيە بىلەن بىرلىكتە ھاكىمىيەت يۈرگۈزۈشىگە توغرا كەلگەن.
</S>
<S ID=40247>
   دېموكراتىيە ئىتتىپاقى ئۇزاق مەزگىل كونترول قىلغان قانۇن چىقىرىش ھوقۇقىغا ئىگە پايتەخت كېيپتاۋىننىڭ ئافرىقىلىقلار مىللىي مەجلىسىنى قوللاش نىسبىتى 2011 – يىلىدىكى %33.2تىن %24.5كە تۆۋەنلىگەن، لېكىن دېموكراتىيە ئىتتىپاقىنى قوللاش نىسبىتى %61.2تىن %66.8كە ئۆرلىگەن.
</S>
<S ID=40248>
   ئۇنىڭدىن سىرت، ئافرىقىلىقلار مىللىي مەجلىسى يەنە باشقا بىر قىسىم ئوتتۇرا، كىچىك شەھەرلەرنى كونترول قىلىش ھوقۇقىدىن ئايرىلغان، لېكىن دېموكراتىيە ئىتتىپاقى ۋە باشقا ئۆكتىچى پارتىيەلەر تەرەپ – تەرەپتىن ھۇجۇم قىلىپ، مەملىكەتتىكى 200 دىن ئارتۇق شەھەردىكى نەچچە ئون شەھەرنىڭ رەھبەرلىك ھوقۇقىغا ئېرىشكەن.
</S>
<S ID=40249>
   ئافرىقىلىقلار مىللىي مەجلىسى سايلام نەتىجىسىدىن نازارى بولغاچقا، ئەسلىدىكى تەبرىكلەش پائالىيىتىنى ئەمەلدىن قالدۇرغان.
</S>
<S ID=40250>
ئافرىقىلىقلار مىللىي مەجلىسىدىكى مۇھىم شەخس جېكسون مىسېمبۇ مۇخبىرلارغا: ئافرىقىلىقلار مىللىي مەجلىسىنىڭ سايلامدىكى ئىپادىسى كۆڭۈلدىكىدەك بولمىدى، بۇ ئادەمنى ئەنسىرىتىدۇ.
</S>
<S ID=40251>
ئافرىقىلىقلار مىللىي مەجلىسى زادى قەيەردىن مەسىلە چىققانلىقى توغرىلىق ئويلىنىشى كېرەك، دېدى.
</S>
<S ID=40252>
   ھاكىمىيەت يۈرگۈزۈشتىكى ئاجىزلىق ئاشكارىلىنىپ قالدى
</S>
<S ID=40253>
   ئافرىقىلىقلار مىللىي مەجلىسى جەنۇبىي ئافرىقىدىكى ئەڭ چوڭ نېگىرلار پارتىيەسى، ئىلگىرى جەنۇبىي ئافرىقا خەلقىنىڭ ئىرقىي ئايرىمىچىلىق تۈزۈمىنى ئاغدۇرۇپ تاشلىشىغا رەھبەرلىك قىلغان بولۇپ، ئاھالىنىڭ %80نى ئىگەللەيدىغان نېگىرلارنىڭ قەلبىدە تەۋرەنمەس نوپۇزغا ئىگە ئىدى.
</S>
<S ID=40254>
مانا مۇشۇنداق پارتىيە بۇ قېتىمقى سايلامدا نېمىشقا مەغلۇپ بولىدۇ؟
</S>
<S ID=40255>
جەنۇبىي ئافرىقا ۋىتۋاتېرسراند ئۇنىۋېرسىتېتى سىياسىي تەتقىقات يۇرتىنىڭ باشلىقى دارىل گىلاسېر بۇنىڭدا ئاساسلىقى تۆۋەندىكى ئۈچ سەۋەب بار، دەپ قارىدى.
</S>
<S ID=40256>
   بىرىنچى، ئىقتىسادىي تەرەققىيات ئاستا بولۇپ، پۇقرالارنىڭ تۇرمۇشى ياخشىلانماستىن ئەكسىچە بېسىمى ئېغىرلاپ كەتكەن.
</S>
<S ID=40257>
جەنۇبىي ئافرىقا ئافرىقىدىكى ئەڭ تەرەققىي قىلغان ئىقتىسادىي گەۋدە بولسىمۇ ئۆتكەن يىلى ئىقتىسادىنىڭ ئېشىش نىسبىتى ئاران %1.3 بولۇپ، خەلقئارا پۇل مۇئامىلە كىرىزىسىدىن بۇيانقى ئەڭ تۆۋەن نۇقتىغا چۈشۈپ قالغان.
</S>
<S ID=40258>
بۇ يىل بىرىنچى پەسىلدە ئىچكى ئىشلەپچىقىرىش ئومۇمىي قىممىتىنىڭ سېلىشتۇرما نىسبىتى %1.2 تۆۋەنلەپ، يىللىق ئىقتىسادىي ئېشىش نىسبىتىنىڭ ئاران %0.3 بولىدىغانلىقى مۆلچەرلەنگەن.
</S>
<S ID=40259>
ئەگەر خەلقئارا ئىناۋەت دەرىجىسىنى باھالاش ئورگىنى بۇ يىلنىڭ ئاخىرىدا جەنۇبىي ئافرىقىنىڭ ئىگىلىك ھوقۇق ئىناۋەت دەرىجىسىنى ئەڭ تۆۋەن چەككە چۈشۈرسە، كېلەر يىلى جەنۇبىي ئافرىقىنىڭ ئىقتىسادى تېخىمۇ ئېغىر تەسىرگە ئۇچرىشى مۇمكىن.
</S>
<S ID=40260>
جەنۇبىي ئافرىقا ئىقتىسادىنىڭ سىجىل تۆۋەنلەپ كېتىشىدە ئۇدا قۇرغاقچىلىق بولۇش، كۆپ مىقداردىكى تاۋارلارنىڭ باھاسى چۈشۈش، شۇنداقلا خەلقئارا پۇل مۇئامىلە بازىرىدىكى داۋالغۇش قاتارلىق ئوبيېكتىپ سەۋەبلەر بار.
</S>
<S ID=40261>
ئۇنىڭدىن باشقا يەنە سىياسەتتىكى سەۋەنلىك قاتارلىق سۇبيېكتىپ سەۋەپلەرمۇ بار.
</S>
<S ID=40262>
   ئىككىنچى، ھاكىمىيەت يۈرگۈزۈۋاتقان پارتىيەنىڭ ئىچكى قىسمىدا چىرىكلىشىش مەۋجۇت.
</S>
<S ID=40263>
بولۇپمۇ جەنۇبىي ئافرىقا ھاكىمىيىتى 246 مىليون راند (تەخمىنەن 18مىليون دوللار) ھۆكۈمەت پۇلىنى قالايمىقان ئىشلىتىپ، زۇڭتۇڭ زۇمانىڭ يۇرتى كۋازۇلۇ – ناتال ئۆلكىسى نكاندلادىكى شەخسىي قورۇسىنى بېزەپ، خەلقنىڭ نارازىلىقىنى قوزغاپ، ئافرىقىلىقلار مىللىي مەجلىسىنىڭ ئابرويىغا داغ چۈشۈرگەن.
</S>
<S ID=40264>
   ئۈچىنچى، ئىشسىزلىق نىسبىتىنىڭ %27كە يېتىشى، بايلىق تەقسىماتىنىڭ تەكشى بولماسلىقى، نامراتلىشىشنىڭ ئېغىرلىشىشى، جىنايەت ئۆتكۈزۈش نىسبىتىنىڭ ئىزچىل يۇقىرى بولۇشى، ھۆكۈمەتنىڭ نېگىرلار مەھەللىسىنىڭ قاتناش، سۇ ئىشلىتىش، توك بىلەن تەمىنلەش قاتارلىق ئاممىۋى مۇلازىمەتلەرگە ئەتراپلىق مۇلازىمەت قىلماسلىقى قاتارلىق بىر قاتار ئىجتىمائىي مەسىلىلەر ئۇزاق مەزگىلگىچە ھەل قىلىنمىغان.
</S>
<S ID=40265>
يۇقىرىقى مەسىلىلەر كۈنسايىن گەۋدىلىنىپ، ئاممىنىڭ بۇ ئەھۋاللارنى ئۆزگەرتىش ساداسى كۈنسايىن كۈچەيگەن.
</S>
<S ID=40266>
   سىياسىي تېررىتورىيە ئۆزگىرىشى مۇمكىن
</S>
<S ID=40267>
   تەھلىلچىلەر مۇنداق قارىدى: بۇ قېتىمقى سايلام جەنۇبىي ئافرىقىنىڭ سىياسىي تېررىتورىيەسىنى ئۆزگەرتىشى مۇمكىن.
</S>
<S ID=40268>
سايلام ئارقىلىق بىر تۈركۈم يەرلىك ھۆكۈمەتلەر بىرلىشىپ ھاكىمىيەت يۈرگۈزۈشى مۇمكىن.
</S>
<S ID=40269>
بۇ، ئافرىقىلىقلار مىللىي مەجلىسى سىياسىتىنىڭ بۇنىڭدىن كېيىن يەرلىكتە يولغا قويۇلۇشىنىڭ تەسكە توختايدىغانلىقىدىن دېرەك بېرىدۇ.
</S>
<S ID=40270>
ئافرىقىلىقلار مىللىي مەجلىسىنىڭ ئەڭ چوڭ پارتىيە بولۇش ۋەزىيىتى ئالدى بىلەن يەرلىك ھۆكۈمەتلەردە بۇزۇپ تاشلىنىپ، بۇنىڭدىن كېيىن ئۆلكە دەرىجىلىك ۋە مەركىزىي ھۆكۈمەتتە كېڭىيىشى مۇمكىن.
</S>
<S ID=40271>
   گىلاسېر: ئىزچىل ئاق تەنلىكلەرنىڭ مەنپەئىتىگە ۋەكىللىك قىلىدۇ، دەپ قارىلىۋاتقان دېموكراتىيە ئىتتىپاقنىڭ بۇ قېتىم بىر قىسىم نېگىرلارنى ئاساس قىلغان شەھەر ۋە مەمۇرىي رايونلاردا غەلىبىگە ئېرىشىشى نۇرغۇن جەنۇبىي ئافرىقىلىق سايلىغۇچىنىڭ، بولۇپمۇ تەربىيە ئالغان نېگىر سايلىغۇچىلارنىڭ ‹‹ئاق تەنلىك، قارا تەنلىك›› دەپ ئايرىماي، يېڭى ئۆلچەمگە ئىگە بولغانلىقىنى بىلدۈرىدۇ.
</S>
<S ID=40272>
ئافرىقىلىقلار مىللىي مەجلىسى ئىلگىرى قولغا كەلتۈرگەن نەتىجىلەردىن پەخىرلىنىپ يۈرۈۋەرمەي، يېڭى چىقىش يولى تېپىشى كېرەك، دەپ قارىدى.
</S>
<S ID=40273>
   گىلاسېر يەنە: بۇ قېتىمقى سايلامدىن كېيىن ئافرىقىلىقلار مىللىي مەجلىسى قايتا تەشكىللىنىپ، يېڭى رەھبەرلەر پېشقەدەم رەھبەرلەرنىڭ ئورنىنى ئېلىشى مۇمكىن.
</S>
<S ID=40274>
كېلەر يىلىنىڭ ئاخىرىدىكى ئافرىقىلىقلار مىللىي مەجلىسى مەملىكەتلىك قۇرۇلتىيىدا يېڭى رەھبەر ۋۇجۇدقا كېلىدۇ، دەپ قارىدى.
</S>
<S ID=40275>
   تەھلىلچىلەر مۇنداق دېدى: ئافرىقىلىقلار مىللىي مەجلىسىنىڭ بۇ قېتىمقى سايلامدىكى ئىپادىسى ئانچە ياخشى بولمىسىمۇ، ئۇ يەنىلا جەنۇبىي ئافرىقىدىكى ئەڭ چوڭ پارتىيە، جەنۇبىي ئافرىقىنىڭ كۆپ قىسىم رايونلىرى، بولۇپمۇ يېزىلىرىدا غايەت زور تەسىر كۈچىگە ئىگە.
</S>
<S ID=40276>
ئافرىقىلىقلار مىللىي مەجلىسىنى قىسقا ۋاقىتتا ئاغدۇرۇپ تاشلىغىلى بولمايدۇ.
</S>
<S ID=40277>
بۇ قېتىمقى مەغلۇبىيەتتىن كېيىن قانداق ئەستايىدىل ئويلىنىش ۋە تەجرىبە ساۋاقىنى قانداق يەكۈنلەش ئافرىقىلىقلار مىللىي مەجلىسى دۇچ كەلگەن كەسكىن مەسىلە بولۇپ قالدى.
</S>
<S ID=40278>
 شىنخۇا ئاگېنتلىقى
</S>
</TEXT>
/BODY
/DOC