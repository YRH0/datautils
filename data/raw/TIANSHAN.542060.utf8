<DOC>
<DOCID>TIANSHAN.542060</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-08-17 16:43:46</DATE>
</HEADER>
<BODY>
<HEADLINE>
<S ID=40403>
يېڭىئۆستەڭلىكلەرنىڭ يېقىن دوستى لى خۇڭشۈن
</S>
</HEADLINE>
<TEXT>
<S ID=40404>
 مۇيەسسەر ئاباھامىت
</S>
<S ID=40405>
   ئۇ تولىمۇ ئاق كۆڭۈل ئادەم، ئۇ ئۇيغۇر دېھقانلارنىڭ كۆكتات تېرىقچىلىقىغا تېخنىكىلىق يېتەكچىلىك قىلىپلا قالماي، كۆكتاتلىرىنىمۇ سېتىشىپ بەردى...
</S>
<S ID=40406>
   لى خۇڭشۈن بىز بىلەن ئۇرۇق – تۇغقاندەكلا بولۇپ كەتتى، بىرەرىمىز دوختۇرخانىدا يېتىپ قالساق قېرىنداشلارچە يوقلاپ بارىدۇ.
</S>
<S ID=40407>
مەھەللە – كويلاردا توي – تۆكۈن بولسا ئاپتوموبىلى بىلەن تويى بولغان قىز – يىگىتنى يۆتكەپ قويىدۇ، تويدا ياشلار بىلەن بىرلىكتە ئۇسسۇل ئويناپ كېتىشلىرىچۇ تېخى...
</S>
<S ID=40408>
   بۇ قەشقەر شەھىرىنىڭ يېڭىئۆستەڭ يېزىسى لەڭگەر كەنتىدىكى دېھقانلارنىڭ پارنىكتا كۆكتات ئۆستۈرىدىغان خەنزۇ يۇرتدىشى لى خۇڭشۈن توغرىسىدا قىلىۋاتقان پاراڭلىرى ئىدى.
</S>
<S ID=40409>
ئۇلار تەرىپىنى قىلىۋاتقان لى خۇڭشۈنگە قىزىقىپ قالدىم – دە، كەنتتىكى ھۆرىخان ئانىنىڭ يول باشلىشى بىلەن كەنت ئاھالە كومىتېتىغا ئانچە يىراق بولمىغان يول بويىدىكى پارنىكقا لى خۇڭشۈننى ئىزدەپ باردىم.
</S>
<S ID=40410>
   قىزىل مايكا كىيىۋالغان، ئوتتۇرا بوي، چېھرىدىن تەبەسسۇم جىلۋىلىنىپ تۇرىدىغان ئوتتۇرا ياشلىق لى خۇڭشۈن پارنىك ئىچىدىن چىقىپ ھۆرىخان ئانا بىلەن قىزغىن كۆرۈشۈپ ‹‹ھۆرىخان ئاچا، بارمۇ سەن، نەچچە كۈن بولدى كۆرۈنمىدىڭ، ياخشى بولۇپ قالدىڭمۇ؟›› دېگىنىچە ئانچە راۋان بولمىغان ئۇيغۇر تىلىدا ئۇنىڭدىن ھال – ئەھۋال سورىدى، ئاندىن ‹‹بۇ كىمدۇ؟›› دېگەندەك ماڭا قارىدى.
</S>
<S ID=40411>
لى خۇڭشۈن ھۆرىخان ئانىدىن كېلىش مەقسىتىمنى بىلگەندىن كېيىن، سەل ئىككىلىنىپ تۇرۇپ:
</S>
<S ID=40412>
   ـ مەندە سۆزلەپ بەرگۈدەك ھېچ ئىش يوق،- دېدى سەل قورۇنۇپ.
</S>
<S ID=40413>
   باشقىلاردىن تەرىپىڭىزنى ئاڭلىدىم، مۇمكىن بولسا ئۆز ئېغىزىڭىزدىن بەزى ئىشلارنى ئاڭلاي دېگەنىدىم...
</S>
<S ID=40414>
   ئۇ دېگەن قىلىشقا تېگىشلىك ئۇششاق ئىشلار، داۋراڭ سالغۇچىلىكى يوق...
</S>
<S ID=40415>
    ئۇ شۇنداق دېگىنىچە يان تەرەپتىكى تەرخەمەك تېرىغان پارنىكىغا كىرىپ كەتتى.
</S>
<S ID=40416>
ئامالسىز يەشىكلەرگە تەرخەمەك قاچىلاۋاتقان ئىشلەمچى ئاياللار بىلەن پاراڭلىشىپ تۆۋەندىكىلەرنى ئىگىلىدىم: لى خۇڭشۈن شەنشى ئۆلكىسىنىڭ فۇپىڭ ناھىيەسىدىن بولۇپ، 1989 – يىلى قەشقەرگە كېلىپ، قەشقەر ‹‹خۇيچېڭ›› ئولتۇراق رايونىدا ئولتۇراقلىشىپ قاپتۇ، دەسلەپتە قەشقەر شەھىرىنىڭ دۆلەتباغ يېزىسىدىكى دېھقانلاردىن بەش مو يەر ھۆددىگە ئېلىپ كۆكتات تېرىپتۇ.
</S>
<S ID=40417>
بۇ يەردە ئۇيغۇرلار توپلىشىپ ئولتۇراقلاشقان بولغاچقا، ئۇ ئۇيغۇرلارنىڭ ئۆرپ – ئادىتىگە ھۆرمەت قىلىپ بىر تەرەپتىن ئۇيغۇر تىلىنى ئۆگەنسە، يەنە بىر تەرەپتىن ئۇلارنىڭ كۆكتات ئۆستۈرۈشىگە تېخنىكىلىق يېتەكچىلىك قىپتۇ.
</S>
<S ID=40418>
بۇنىڭ بىلەن بۇ يېزىدا كۆكتاتچىلىق قىلىدىغانلار كۆپىيىپ، قەشقەر شەھىرىنى كۆكتات بىلەن تەمىنلەپ، يۇقىرى ئىقتىسادىي ئۈنۈم يارىتىپتۇ.
</S>
<S ID=40419>
ئۇ ئۆزى باشقۇرۇۋاتقان پارنىكىغا ئىشلىشىپ بېرىدىغان دېھقانلارغا ئۆز قېرىندىشىدەك كۆيۈنۈپتۇ.
</S>
<S ID=40420>
ئۇلارنىڭ ئۆيلىرىدە توي – تۆكۈن بولسا ھەرقانداق ئىشىنى قويۇپ قاتنىشىپ ئىشلىرىغا ياردەملىشىپتۇ، قىيىنچىلىقلىرى بولسا تەشەببۇسكارلىق بىلەن ياردەم بېرىشنى ئادەتكە ئايلاندۇرۇپتۇ.
</S>
<S ID=40421>
   لى خۇڭشۈن 2011 – يىلى يېڭىئۆستەڭ يېزىسىنىڭ لەڭگەر كەنت 2 – مەھەللىسىگە كېلىپ، بۇ يەردىكى 11 پارنىكنى ھۆددىگە ئېلىپ باشقۇرۇپتۇ؛ دۆلەتباغ يېزىسىنىڭ 6 – كەنتىدە لى خۇڭشۈن بىلەن ئىشلەپ كۆنۈپ قالغان مەمەتتۇرسۇنمۇ يېڭىئۆستەڭ يېزىسىغا بىللە بېرىپتۇ.
</S>
<S ID=40422>
2013 – يىلى مەمەتتۇرسۇننىڭ دادىسى قازا قىلىپ كەتكەندە، لى خۇڭشۈن دەپنە مۇراسىمىغا قاتنىشىپتۇ ۋە نەزىر – چىراغ ئىشلىرىغا كېتەرلىك لازىمەتلىكلەرنى ئېلىپ بېرىپتۇ؛ مەمەتتۇرسۇنغا يېقىنقى ئۈچ يىلدىن بۇيان ھەر يىلى قىشتا كۆمۈر ئېلىپ بېرىپتۇ، بۇ يىل 2 – ئايدا مەمەتتۇرسۇننىڭ ئىش ئورنىدا ئېھتىياتسىزلىقتىن پۇتى سۇنۇپ كەتكەندە، لى خۇڭشۈن ئۇنى دوختۇرخانىغا ئاپىرىپ پۇتىنى تاڭدۇرۇپ ساقايغىچە ھالىدىن خەۋەر ئاپتۇ.
</S>
<S ID=40423>
ئۇ كەنتتىكى ھۆرىخان ئانىنىڭ ئۈچ پارنىكىغا ئۆزى يېتىشتۈرگەن كۆكتات مايسىسىدىن كۆچۈرۈپ بېرىپ، تېخنىكىلىق پەرۋىشىگە ياردەم قىپتۇ؛ بۇنىڭ بىلەن ھۆرىخان ئانا ئۈچ پارنىكىدىن 30 مىڭ يۈەن كىرىم قىپتۇ؛ لى خۇڭشۈن 11 پارنىكنىڭ ھەر بىرىدىن 15 مىڭ يۈەندىن كىرىم قىپتۇ.
</S>
<S ID=40424>
بۇ ئەمەلىيەتنى كۆرگەن كەنتتىكى پارنىكتا كۆكتات ئۆستۈرۈۋاتقان يەتتە ئائىلىلىك دېھقانمۇ لى خۇڭشۈن بىلەن دائىم پىكىر ئالماشتۇرۇپ، مەسلىھەت سوراپ، تېخنىكىلىق بىلىملەرنى ئىگىلەپتۇ، ئۇنىڭ بىلەن دوست بولىدىغانلار بارغانسېرى كۆپىيىپتۇ.
</S>
<S ID=40425>
   ئۇقۇشىمچە، ھازىر لى خۇڭشۈننىڭ پارنىكىدا 13 ئايال ئىشلەيدىكەن، ئالدىراش مەزگىللەردە كۈنلۈك ئىشلەيدىغانلار 30غا يېتىدىكەن، لى خۇڭشۈن پارنىكىدا ئىشلەيدىغانلارغا كۆكتاتنى ھەقسىز بېرىدىكەن؛ ئۇ ئۆزى بىلەن بۇ كەنتتىكى يەتتە دېھقان باشقۇرۇۋاتقان پارنىكلارغا تېخنىكىلىق يېتەكچىلىك قىلىپ، ئۇلارنىڭ كىرىمىنى كۆپەيتىشىگە ياردەم بەرگەندىن باشقا، بۇ يىل 25 مىڭ يۈەنگە سېتىۋالغان سورتلۇق كۆكتات ئۇرۇقلۇقىنى دېھقانلارغا پايدا ئالماي سېتىپ بېرىپ، 4000 يۈەن پايدىنى دېھقانلارغا ئۆتۈنۈپ بېرىپتۇ.
</S>
<S ID=40426>
   لەڭگەر كەنت 2 – مەھەللىسىدىكى سارىگۈل ئوسماننىڭ قىزى بۇ يىل 3 – ئايدا مەكتەپتە ئۇشتۇمتۇت ئاغرىپ قېلىپ، ئوقۇتقۇچىلار سارىگۈلگە قىزىنى دوختۇرخانىغا ئاپىرىپ دەرھال تەكشۈرتۈشنى ئۇقتۇرغاندا، لى خۇڭشۈن ئاپتوموبىلى بىلەن سارىگۈل ۋە ئۇنىڭ قىزىنى قەشقەر شەھىرىگە ئېلىپ بېرىپ، دوختۇرخانىدا تەكشۈرتۈپ ۋاقتىدا داۋالىنىشىغا شارائىت يارىتىپ بېرىپتۇ؛ بۇ كەنتتىكى ھۆرىخان ھوشۇر كېسەلخانىدا داۋالانغاندا ئىقتىسادىي ياردەم قىپتۇ؛ بۇ مەھەللىدىكى تۇرمۇشتا قىيىنچىلىقى بار رەيھانگۈلنىڭ داۋالىنىشقا پۇل قەرز سوراپ يۈرگەنلىكىنى ئاڭلاپ، ئۇنىڭغىمۇ ياردەم قولىنى سۇنۇپتۇ؛ ئۇ يېقىنقى يىللاردىن بۇيان كەنتتىكى تۇرمۇشتا قىيىنچىلىقى بار، بازاردىن كۆكتات سېتىۋالالمايدىغان ئائىلىلەرنى كۆكتات بىلەن ھەقسىز تەمىنلەپتۇ.
</S>
<S ID=40427>
يەنە كەنتكە چۈشكەن ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمەت گۇرۇپپىسىنى ئىزچىل يېتەرلىك كۆكتات بىلەن تەمىنلەپ كېلىۋېتىپتۇ.
</S>
<S ID=40428>
بۇ يىل 4 – ئايدا خىزمەت گۇرۇپپىسىنىڭ كۆكتاتلىقىغا 1000 تۈپ كۆكتات مايسىسىنى ھەقسىز يەتكۈزۈپ بېرىپتۇ.
</S>
<S ID=40429>
مىللەتلەر ئىتتىپاقلىقى ۋە ئۆزئارا چۈشىنىش لى خۇڭشۈن بىلەن يېڭىئۆستەڭدىكى دېھقانلارنىڭ مۇناسىۋىتىنى تېخىمۇ چوڭقۇرلاشتۇرۇپ، ئۇلارنى يېقىن دوستلارغا، بىر تۇغقان قېرىنداشلارغا ئايلاندۇرۇپتۇ.
</S>
<S ID=40430>
ئۇلار تۇرمۇش ۋە دېھقانچىلىق ئىشلىرىدا ئۆزئارا ياردەملىشىپ، كەنتتە ئېجىل – ئىناق، خۇشال – خۇرام كەيپىياتنى بارلىققا كەلتۈرۈپتۇ.
</S>
<S ID=40431>
‏
</S>
</TEXT>
/BODY
/DOC