<DOC>
<DOCID>TIANSHAN.533816</DOCID>
<HEADER>
<CLASS>مەملىكەت</CLASS>
<DATE>2016-07-11 11:05:46</DATE>
</HEADER>
<BODY>
<HEADLINE>
<S ID=32565>
‹‹كوزىرئىشچى›› شۈ جېنچاۋ: ‹‹جۇڭگو ئىشچىلىرى رىقابەتتە ئەگەشكۈچىلەردىن ئەمەس باشلامچىلاردىن بولۇشى كېرەك››
</S>
</HEADLINE>
<TEXT>
<S ID=32566>
   ‹‹ئىشچىلار سىنىپىغا بەجانىدىل تايىنىش پارتىيەمىزنىڭ تۈپ فاڭجېنى، بۇ پارتىيەمىزنىڭ ئىشچىلارغا تولۇق ئىشىنىدىغانلىقىنى نامايان قىلىپ بېرىدۇ. شۇڭا ئىشچى بولغان ئىكەنمىز خىزمەتتە تېخىمۇ مۇكەممەللىشىشكە ئىنتىلىشىمىز، ئەگەشكۈچىلەردىن ئەمەس باشلامچىلاردىن بولۇشىمىز كېرەك، ئىككىنچى بولۇپ قالساقمۇ ئارقىدا قالغان بولىمىز››، دەيدۇ بۇ يىل 66 ياشقا كىرگەن ‹‹كوزىر ئىشچى›› شۈ جېنچاۋ قەتئىي قىلىپ.
</S>
<S ID=32567>
   شۈ جېنچاۋ 1950 – يىل 1 – ئاينىڭ 8 – كۈنى نامرات ئىشچى ئائىلىسىدە تۇغۇلغان. 1968 – يىلى تولۇقسىز ئوتتۇرا مەكتەپتە ئاران بىر يېرىم يىل ئوقۇغاندىن كېيىن ئىشچى بولغان. 1974 – يىلى چىڭداۋ پورتىدا پىرىستان ئىشچىسى بولغان.
</S>
<S ID=32568>
   ئىسلاھات – ئېچىۋېتىشنىڭ يولغا قويۇلۇشىغا ئەگىشىپ، تاشقى سودا تېز راۋاجلىنىپ، پورت زور تەرەققىيات مەزگىلىنى كۈتۈۋالدى. ھاممال، توكچى، شوپۇر بولغان شۈ جېنچاۋ بۇ چاغدا چىڭداۋ پورتىنىڭ تۇنجى تۈركۈمدىكى كىران شوپۇرى بولدى. شۈ جېنچاۋ: ‹‹ئەينى چاغدا بىر تەرەپتىن، بىز ئىشچىلارنىڭ رولىمىزنى جارى قىلدۇرىدىغان پەيتنىڭ يېتىپ كەلگەنلىكىنى ھېس قىلسام، يەنە بىر تەرەپتىن، ئۆزۈم ئىگىلىگەن بىلىم، تېخنىكا ۋە ماھارەتنىڭ تولىمۇ كەمچىل ئىكەنلىكىنى ھېس قىلدىم››، دېدى.
</S>
<S ID=32569>
   ياخشى ئىشچى بولۇشقا بەل باغلىغان شۈ جېنچاۋ تىرىشىپ ئۆگىنىپ جاپالىق مەشىق قىلىشقا باشلىدى. 1987 – يىلى شۈ جېنچاۋ ئىككى سائەتتە 120 كونتېينېرنى چۈشۈرۈش – قاچىلاش رېكورتىنى ياراتتى. ئەينى چاغدا چىڭداۋ پورتىنىڭ يۈك قاچىلاش – چۈشۈرۈش ئۈنۈمىگە ئاساسەن سائىتىگە 30 نەچچىلا كونتېينېرنى قاچىلاش – چۈشۈرۈش بېكىتىلگەنىدى.
</S>
<S ID=32570>
   لېكىن بىر ئىش شۈ جېنچاۋغا قاتتىق تەسىر قىلدى. بىر كۈنى كىران تۇيۇقسىز بۇزۇلۇپ قالدى، شۇ چاغدا مەملىكەت ئىچىدە ھېچكىم رېمونت قىلالمىدى. چەت ئەللىك مۇتەخەسسىس كەلگەندىن كېيىن پىرىستان ئىشچىلىرىنىڭ رېمونت قىلىش جەريانىنى كۆرۈشىگە رۇخسەت قىلمىدى. ئۇلار 12 كۈندە 43 مىڭ يۈەن رېمونت ھەققى ئالدى، بۇ ئەينى چاغدا شۈ جېنچاۋنىڭ ئون يىللىق مائاشىغا باراۋەر ئىدى. شۈ جېنچاۋ: ‹‹مەن شۇ چاغدا جەزمەن بۇ قىيىن ئۆتكەلنى بويسۇندۇرۇپ، جۇڭگونىڭ پىرىستان ئىشچىلىرىنىڭ قەددىنى تىك كۆتۈرىمەن! دەپ قەسەم قىلدىم››، دېدى.
</S>
<S ID=32571>
   شۈ جېنچاۋ رېمونت قىلىشتىكى بۇ قىيىن ئۆتكەلگە پۈتۈن ۋۇجۇدى بىلەن كىرىشتى. توك يولى تاختىسى كىتابچىلىك چوڭلۇقتا بولۇپ، ئالدى – كەينىدە 2000دىن ئارتۇق پاياتلاش نۇقتىسى بار ئىدى. ئۇ توك يولى تاختىسىنى ئەينەكنىڭ ئۈستىگە قويۇپ ئاستىغا 100 ۋاتلىق لامپۇچكا ئورناتتى، كۈچلۈك نۇر ئاستىدا توك يولى تاختىسىدىكى يوشۇرۇن توك يولى ئېنىق كۆرۈنگەندە، ئۇ قولىغا قەلەم ئېلىپ چېرتيوژ سىزىۋالدى. تولۇقسىزنىمۇ پۈتكۈزمىگەن شۈجېنچاۋ كىراننىڭ ئىنگلىزچە چۈشەندۈرۈلۈشىنى كۆرۈپ چۈشىنىش ئۈچۈن ئىنگلىزچىنى ئۆگىنىشكە باشلىدى.
</S>
<S ID=32572>
   شۈ جېنچاۋ 1992 – يىلى ئۆكتەبىردە، كىران ئەترىتىنىڭ باشلىقى بولدى. ئۇ ئۆزى ئىزدىنىپ ئىگىلىگەن ‹‹بىر قېتىمدىلا توغرا كۆتۈرۈش››، ‹‹ئاۋازسىز مەشغۇلات قىلىش›› قاتارلىق قالتىس ھۈنەرلىرىنى ئەترەت ئەزالىرىغا ئۆگەتگەندە، بەزىلەر ئۆگىنىشنى، مەشىق قىلىشنى خالىمىدى. شۈ جېنچاۋ: ‹‹بىز پىرىستان ئىشچىلىرى قەددىمىزنى رۇسلاپ، خىزمەت ئورنىمىزدا مەزمۇت تۇرۇشىمىز كېرەك››، دېدى.
</S>
<S ID=32573>
   2001 – يىلى چىڭداۋ پورتى چىڭداۋ شەھىرىنىڭ خۇاڭداۋ رايونىدا يېڭىدىن كونتېينېر پىرىستانى قۇرۇشقا تەييارلانغان بولسىمۇ، كىران قۇراشتۇرۇشتا ئىلگىرىلەش بولمىدى. 11 – ئاينىڭ 7 – كۈنى ئەسلىدە نەق مەيداننىڭ بىخەتەرلىك باشقۇرۇشىغا مەسئۇل بولغان شۈ جېنچاۋ بۇيرۇققا بىنائەن كىران قۇراشتۇرۇش نەق مەيدانىنىڭ باش قوماندانى بولدى. باش قوماندان دېگەن بىلەن، بۇ ئىشنىڭ ئەمەلىيەتتە تولىمۇ مۈشكۈل ۋەزىپە ئىكەنلىكى كۆپچىلىكنىڭ كۆڭلىگە ئايان ئىدى.
</S>
<S ID=32574>
   شۈ جېنچاۋ بىر كونتېينېرنى تېپىپ كېلىپ قۇرۇلۇش مەيدانىغا قويۇپ ئىشخانا ۋە ياتاق قىلدى. ئۇ دائىم كېچىچە ئۇخلىماي كىران قۇراشتۇرۇش توغرىسىدىكى ماتېرىياللارنى پۈتۈن زېھنى بىلەن تەتقىق قىلدى. ئەڭ ئاخىرىدا ئۇ كىراننىڭ قۇرۇلمىلىرىنى بىر – بىرلەپ ئۈستىلەپ قۇراشتۇرۇش لايىھەسىنى بىكار قىلىپ، يەردە چوڭ قۇرۇلمىلىرىنى قۇراشتۇرۇۋېلىپ، ئاندىن بوشلۇقتا ئۇدۇللاشتۇرۇپ قۇراشتۇرۇشنى قارار قىلدى. مۇشۇنداق قىلىپ شۈجېنچاۋ قۇرۇلۇش مەيدانىدا بىر ئايدىن كۆپرەك قوماندانلىق قىلدى. 12 – ئاينىڭ 31 – كۈنى كەچ سائەت 6 دىن 30 مىنۇت ئۆتكەندە كىراننى ئوڭۇشلۇق قۇراشتۇرۇپ بولدى.
</S>
<S ID=32575>
   2003 – يىل 4 – ئاينىڭ 27 – كۈنى دۇنيادىكى چوڭ پاراخوت ‹‹ئوتتۇرا دېڭىزدىكى فىلامىنىيە›› ناملىق پاراخوت بۇ پورتتا توختىدى، ئۇنىڭدىكى 3400 كونتېينېرنى چۈشۈرۈش – قاچىلاشقا توغرا كەلدى. شۈ جېنچاۋ كۆپچىلىككە مەدەت بېرىپ: ‹‹بىز ئىشچىلار پىرىستاننىڭ تۈۋرۈكى، جەزمەن جۇڭگولۇقلارنىڭ يۈزىنى يورۇق قىلايلى››، دېدى.
</S>
<S ID=32576>
   سەككىز كىران بىر قاتار بولۇپ تىزىلىپ سەككىز كونتېينېرنى كۆتۈرۈپ پاراخوتتىن ئاستا چۈشۈردى. كىران ئەترىتىدىكىلەر ئالتە سائەت 27 مىنۇت جاپالىق ئىشلىگەندىن كېيىن يەككە كىران 339 كونتېينېرنى چۈشۈرۈشتەك دۇنيا رېكورتىنى ياراتتى.
</S>
<S ID=32577>
   شۈ جېنچاۋ: ‹‹80 – يىللاردا بىزنىڭ ئىككى ئارزۇيىمىز بار ئىدى، بۇنىڭ بىرى، كونتېينېرنىڭ يىللىق چۈشۈرۈش – قاچىلاش مىقدارىنى 1 مىليون ئۆلچەملىك كونتېينېرغا يەتكۈزۈش، يەنە بىرى، قاچىلاش – چۈشۈرۈش ئۈنۈمى جەھەتتە دۇنيا بويىچە بىرىنچى ئورۇنغا ئۆتۈش ئىدى. 20 – ئەسىرنىڭ 90 – يىللىرىنىڭ ئوتتۇرا مەزگىللىرىدە، بىز بىرىنچى ئارزۇيىمىزنى ئەمەلگە ئاشۇردۇق. 2003 – يىلى بىزنىڭ قاچىلاش – چۈشۈرۈش ئۈنۈمىمىز دۇنيا بويىچە بىرىنچى ئورۇنغا ئۆتتى! بۇ ئۈنۈم نىسبىتىنى كېيىن ئىشچىلىرىمىز كۆپ قېتىم يېڭىلىدى. ئۇ ئىشلىگەنكەنمىز بىرىنچى بولۇشىمىز كېرەك، ئىككىنچى بولۇپ قالساقمۇ ئارقىدا قېلىپ، باشقىلارنىڭ كەينىدىن ئەگەشكەن بولىمىز››، دېدى.
</S>
<S ID=32578>
   شۈ جېنچاۋ 2004 – يىلى ھازىرقى زامان ئىشچىلىرىنىڭ ئۈلگىسى بولۇپ باھالاندى، ئۇنىڭ دوكلات بېرىش، نۇتۇق سۆزلەش، دەرس ئۆتۈش قاتارلىق ئىجتىمائىي خىزمىتىمۇ بارغانسېرى كۆپەيدى. كېيىن شۈ جېنچاۋ مەملىكەتلىك خەلق قۇرۇلتىيى دائىمىي كومىتېتىنىڭ ئەزاسى، مەملىكەتلىك باش ئىشچىلار ئۇيۇشمىسىنىڭ مۇئاۋىن رەئىسى، جۇڭگو پەن – تېخنىكا جەمئىيىتىنىڭ مۇئاۋىن رەئىسى شۇنىڭدەك نۇرغۇن ئالىي مەكتەپنىڭ تەكلىپلىك ئوقۇتقۇچىسى بولدى.
</S>
<S ID=32579>
   شۈ جېنچاۋ مەملىكەتلىك خەلق قۇرۇلتىيىدا ۋەزىپە ئۆتىگەندىن بۇيان ئۇدا نەچچە يىل ئەمگەكچىلەرنىڭ ھوقۇق – مەنپەئىتىنى قوغداش، تەمىناتى ۋە كەسپىي تېخنىكىسىنى ئۆستۈرۈش ئوتتۇرىغا قويۇلغان تەكلىپلەرنى سۇنۇشقا قاتناشتى. شۈ جېنچاۋ: ‹‹ھازىر ئۇستىكار روھى تەكىتلىنىۋاتىدۇ، ئەگەر ئۇستىكار روھىغا قانۇن جەھەتتىن كاپالەتلىك قىلىدىغان ۋە ئۇنى يېتىشتۈرىدىغان مۇھىت ۋە تۇپراق بولمىسا، ئۇستىكار روھىنى يېتىشتۈرۈش تەسكە توختايدۇ، پۈتكۈل جەمئىيەت ئەمگەكچىلەرنى چوقۇم ھەقىقىي ھۆرمەت قىلىشى كېرەك!››، دېدى.
</S>
<S ID=32580>
   شۈ جېنچاۋ: ‹‹مېنى ئۈلگە قىلىپ تىكلىگەنلىك مېنى تىكلىگەنلىك ئەمەس، بەلكى پىرىستان ئىشچىلىرىنىڭ ئوبرازىنى تىكلىگەنلىك، ھازىرقى زامان ئىشچىلىرىنىڭ ئوبرازىنى تىكلىگەنلىكتۇر. كۆپچىلىك مېنى ئۈلگە قىلىپ تىكلىگەن ئىكەن، مەن بايراقدار بولۇشۇم كېرەك، لېكىن باشقىلارنىڭ ماڭا ئەگەشكەن – ئەگەشمىگەنلىكى بىلەن كارىم بولماي بايراقنى كۆتۈرۈپ يالغۇز كېتىۋەرسەم بولمايدۇ. مېنىڭ يىلتىزىم پورتتا، روھىم پورتتا››، دېدى.
</S>
<S ID=32581>
   ئۇ: ‹‹ھەر قېتىم پورتقا قايتىپ كەلگىنىمدە، ئاشۇ ئىشچى سەپداشلىرىم ۋە ماڭا 20 يىل ھەمراھ بولغان ماشىنا ۋە كىرانلارنى كۆرگىنىمدە، ئۆزۈمنى ناھايىتى بەختلىك ھېس قىلىمەن، سىرتقا كاماندىروپكىغا چىققاندا بۇ قەدىناس ھەمراھلىرىمنى سېغىنىپ كېتىمەن››، دېدى.
</S>
<S ID=32582>
شىنخۇا ئاگېنتلىقى
</S>
</TEXT>
/BODY
/DOC