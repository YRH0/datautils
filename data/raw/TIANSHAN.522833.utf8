<DOC>
<DOCID>TIANSHAN.522833</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-05-12 11:35:19</DATE>
</HEADER>
<BODY>
<HEADLINE>
<S ID=27983>
بۇ يىل پۇل پاخاللىقى كۆرۈلۈش مۇمكىنچىلىكى يوق
</S>
</HEADLINE>
<TEXT>
<S ID=27984>
   يېقىندىن بۇيان پۇل پاخاللىقى كۆرۈلۈشى مۇمكىنچىلىكى توغرىسىدىكى خەۋەرلەر ئۈزۈلمىگەنىدى، 11 – ئاپرېل ئېلان قىلىنغان سانلىق مەلۇماتتا كۆرسىتىلىشىچە، ئىشلەپچىقىرىش باھا كۆرسەتكۈچى ئۇدا ئۈچ ئاي ئالدىنقى ئايغا قارىغاندا تۆۋەنلەپ، 27 ئايدىن بۇيان تۇنجى قېتىم مۇسبەت ئېشىش كۆرۈلگەن. بۇنىڭدىن كۆرۈۋېلىشقا بولىدۇكى، نۆۋەتتىكى پۇل پاخاللىقى ۋەزىيىتى تۇراقلىشىپ، ئىقتىسادنىڭ ئۆرلەش يۈزلىنىشى تەدرىجىي مۇقىملاشقان.
</S>
<S ID=27985>
   3 – ئايدىن بۇيان يېمەكلىك باھاسى شىددەت بىلەن ئۆرلىدى، يېڭى كۆكتاتلارنىڭ باھاسى %35.8 ئاشتى، بازارنى پۇل پاخاللىقى كۆرۈلۈشىنىڭ ۋەھىمىسى قاپلىدى. ئەمما 3 – ئايدىكى ئىستېمال باھا كۆرسەتكۈچىنىڭ ئۆرلىشى كىشىلەر مۆلچەرلىگەن دەرىجىگە يېتىپ بارمىدى. دۆلەت ئىستاتىستىكا ئىدارىسى ئاشكارىلىغان سانلىق مەلۇماتلاردىن ئايان بولۇشىچە، 3 – ئايدىكى ئىستېمال باھا كۆرسەتكۈچىنىڭ ئېشىش نىسبىتى %2.3 بولۇپ، 2 – ئايدىكى بىلەن تەڭلەشكەن.
</S>
<S ID=27986>
   گۇاڭدا ئاكسىيەسىنىڭ باش ئىقتىسادشۇناسى شۈ گاۋنىڭ قارىشىچە، كۆكتات باھاسى 4 – ئايدىن باشلاپ تۆۋەنلىگەن، 4 – ئايدىن باشلاپ، CPI نىڭ ئالدىنقى ئايغا سېلىشتۇرغاندا ئېشىش سۈرئىتى تۆۋەنلەپ، يىل ئىچىدىكى پۇل پاخاللىقى يۈز بېرىش مۇمكىنچىلىكى ئەڭ يۇقىرى بىر ئاي بولۇپ قالغان.
</S>
<S ID=27987>
   تەھلىلچىلەر نۆۋەتتە پۇل پاخاللىقى بېسىمىنىڭ مەۋجۇت ئەمەسلىكىنى بۇ يىل ئىچىدە پۇل پاخاللىقىنىڭ يەنىلا نورمال سەۋىيەنى ساقلايدىغانلىقىنى ئېيتتى.
</S>
<S ID=27988>
   مۇتەخەسسىسلەر پۇل پاخاللىقى ئەندىشىسى بولمىغان ھالەتتە سىياسەتنىڭ تەسىر كۆرسىتىش بوشلۇقى تېخىمۇ كەڭ بولىدۇ، دەپ قارىغان. پۇل پاخاللىقى ۋە ئىقتىساد كاساتچىلىقى ئەندىشىسى مەۋجۇت ئەمەس. چۈنكى 3 – ئايدىكى كۆپلىگەن سانلىق مەلۇماتلاردا ئىقتىسادنىڭ ئەسلىگە كېلىش يۈزلىنىشى كۆرۈلدى.
</S>
<S ID=27989>
   ئىستاتىستىكىلىق سانلىق مەلۇماتلاردىن ئايان بولۇشىچە، 3 – ئايدىكى ئىشلەپچىقىرىش باھا كۆرسەتكۈچى ئالدىنقى ئايغا سېلىشتۇرغاندا %4.3 تۆۋەنلىگەن بولۇپ، ئۇدا 49 ئاي تۆۋەنلىگەن، ئەمما تۆۋەنلەش دائىرىسى ئالدىنقى ئايغا سېلىشتۇرغاندا 0.6 پوئېنت تۆۋەن بولۇپ، بۇنداق تۆۋەنلەش ئۇدا ئۈچ ئاي كۆرۈلگەن. لېكىن ئۆتكەن يىلنىڭ شۇ مەزگىلىگە سېلىشتۇرغاندا %0.5 ئاشقان بولۇپ، بۇ 27 ئايدىن بۇيانقى تۇنجى قېتىملىق ئېشىش ئىكەن.
</S>
<S ID=27990>
   دۆلەت ئۇچۇر مەركىزىنىڭ باش ئىقتىسادچىسى فەن جيەنپىڭنىڭ تونۇشتۇرۇشىچە، ئىشلەپچىقىرىش باھا كۆرسەتكۈچىنىڭ يىل بېشىدىن باشلاپ ئېشىش دائىرىسى تۆۋەنلەۋاتقان بولۇپ، بۇ جۇڭگو ئىقتىسادىنىڭ تۆۋەن ھالەتتىن قۇتۇلۇۋاتقانلىقىنىڭ ئالامىتى ئىكەن.
</S>
<S ID=27991>
   ئىقتىسادشۇناسلارنىڭ دېيىشىچە، ئىشلەپچىقىرىش باھا كۆرسەتكۈچى سانلىق مەلۇماتلىرىدا كۆرۈلگەن ياخشىلىنىش خەلقئارادىكى ماي باھاسى ۋە تاۋارلار باھاسىدىكى ئۆرلەش بىلەن مۇناسىۋەتلىك، تېخىمۇ مۇھىمى ھۆكۈمەتنىڭ يىل بېشىدىن باشلاپ ئۆي – زېمىن كەسپى ۋە ئاساسىي قۇرۇلۇش قاتارلىق كەسىپلەردە يولغا قويغان مۇقىم ئاشۇرۇش سىياسىتى سالمىقىنىڭ زورلىقى بىلەن مۇناسىۋەتلىك بولۇپ، ئوبيېكتىپ جەھەتتە كارخانىلارنىڭ ئامبار قالدۇقىنى تولۇقلاش ئېھتىياجىنى قوزغىتىش رولىنى ئوينىغان.
</S>
<S ID=27992>
   كەلگۈسىدە ‹‹بىر بەلباغ، بىر يول›› ۋە يېڭىچە شەھەر بازارلاشتۇرۇش قۇرۇلۇشى قاتارلىق زور بىر تۈركۈم تۈرلەرنىڭ ئەمەلىيلىشىشى ۋە قاتناش، سۇچىلىق، يەر ئاستى تۇرۇبا لىنىيەسى ۋە شەھەرلەردە يامغۇر سۈيىدىن پايدىلىنىش قاتارلىق تۈر قۇرۇلۇشلىرىنىڭ تېزلىتىلىشى بىلەن ئېھتىياج قوزغىتىلىپ، سانائەت مەھسۇلاتلىرىنىڭ باھاسى مۇقىملىشىشقا يۈزلىنىدۇ.
</S>
<S ID=27993>
   شۈ گاۋنىڭ قارىشىچە، ئىقتىسادنىڭ مۇقىم ئېشىش ھالىتى تەدرىجىي مۇقىملىشىۋاتقان بولۇپ، بۇ يىل جۇڭگو ئىقتىسادىنىڭ L شەكلىدە تۆۋەنلەش باسقۇچىدىن مۇقىم ئېشىش باسقۇچىغا ئۆتۈشىدىكى بۇرۇلۇش نۇقتىسىغا ئايلىنىدىكەن.
</S>
<S ID=27994>
نىجات قۇربان تەرجىمىسى
</S>
</TEXT>
/BODY
/DOC