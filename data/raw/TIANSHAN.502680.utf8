<DOC>
<DOCID>TIANSHAN.502680</DOCID>
<HEADER>
<CLASS>پەن – مائارىپ</CLASS>
<DATE>2016-02-28 14:11:15</DATE>
</HEADER>
<BODY>
<HEADLINE>
<S ID=16359>
ئوقۇتقۇچىدا بۇرچ تۇيغۇسى بولۇشى زۆرۈر
</S>
</HEADLINE>
<TEXT>
<S ID=16360>
ئابدۇغېنى مۇقىم
</S>
<S ID=16361>
   مائارىپ ئەسلىي ماھىيەتتىن ئېيتقاندا بىر تەربىيە جەريانى. ئىنسانىيەت دۇنياسى مەۋجۇتلا بولىدىكەن، ئۇ چوقۇم مائارىپ موھتاجلىقىدىن ئايرىلالمايدۇ.
</S>
<S ID=16362>
شۇڭا مائارىپنىڭ بىۋاسىتە ئىگىسى بولغان ئوقۇتقۇچىلارنىڭ زىممىسىگە مائارىپقا جان كىرگۈزۈشتىن ئىبارەت مۈشكۈل ۋە يۈكسەك ۋەزىپە يۈكلەنگەن.
</S>
<S ID=16363>
ئۇنداقتا، بىز قانداق قىلىپ بۇ ۋەزىپىنىڭ ھۆددىسىدىن چىقالايدىغان لاياقەتلىك ئوقۇتقۇچى بولالايمىز؟
</S>
<S ID=16364>
بۇنىڭغا پەقەت ‹‹بۇرچ ۋە مەسئۇلىيەت تۇيغۇسى بولغاندا›› دېگەن جاۋابنى بېرەلەيمىز.
</S>
<S ID=16365>
چۈنكى بۇرچ ۋە مەسئۇلىيەتنىڭ ئادەم پىسخىكىسىغا ۋە ھەرىكىتىگە كۆرسىتىدىغان تەسىرىنى سەل چاغلىغىلى بولمايدۇ.
</S>
<S ID=16366>
بۇرچ ۋە مەسئۇلىيەت تۇيغۇسى ئاڭلىق رەۋىشتىكى ئۆز – ئۆزىنى مەجبۇرلاش تۇيغۇسىدۇر.
</S>
<S ID=16367>
لاياقەتلىك ئوقۇتقۇچى بولۇش ئۈچۈن قانداق بۇرچ ئۆز ئىپادىسىنى تېپىشى كېرەك؟
</S>
<S ID=16368>
مېنىڭچە ئىنسانىي بۇرچ، كەسپىي بۇرچ، ئىزدىنىش – ئىلگىرىلەش بۇرچىدىن ئىبارەت ئۈچ خىل بۇرچ ئۆز ئىپادىسىنى تېپىشى كېرەك.
</S>
<S ID=16369>
   ئىنسانىي بۇرچ بارلىق بۇرچلارنىڭ يادروسى. چۈنكى بىر كىشىدە يۈكسەك دەرىجىدىكى ئىنسانىي بۇرچ بولمىسا، بۇ دۇنياغا كېلىپ – كېتىشتىكى مۇددىئا ئېنىق بولمىسا، ئۇنىڭدىن ئىنسانىي سۈپەتنى تاپقىلى بولمايدۇ.
</S>
<S ID=16370>
ئوقۇتقۇچىلاردا ئالدى بىلەن يۈكسەك ئىنسانپەرۋەرلىك تۇيغۇسى بىلەن ئىشلەيدىغان ئىنسانىي بۇرچ بولۇشى كېرەك.
</S>
<S ID=16371>
   كىشىدە ئىنسانىي بۇرچ شەكىللەنگەندىن كېيىن، ئۆزى شۇغۇللىنىۋاتقان كەسىپ توغرىلىق ئويلىنىش ۋە شۇ كەسىپنى ۋايىغا يەتكۈزۈپ ئىشلەش ئەمەلىيىتى ئىنسانىي بۇرچنىڭ داۋامى ھېسابلىنىدۇ.
</S>
<S ID=16372>
روزىۋېلىت ‹‹بىرەر ئەھمىيەتلىك خىزمەتكە ئۆزىنى بېغىشلاش تەڭداشسىز بەختتۇر›› دېگەنىدى.
</S>
<S ID=16373>
ئوقۇتقۇچىلىق تولىمۇ ئۇلۇغ، تولىمۇ بۈيۈك، تولىمۇ مەنىلىك كەسىپ.
</S>
<S ID=16374>
شۇڭا ئوقۇتقۇچىدا ئوقۇتقۇچىلىق كەسپىنى چىن ماھىيىتى بىلەن چۈشىنىدىغان ئاڭ؛ دەرس ئۆتۈش تىپىدىكى ئوقۇتقۇچىدىن ئادەم تەربىيەلەش تىپىدىكى ئوقۇتقۇچىغا ئايلىنالايدىغان ئىقتىدار؛ ئاغرىنىش، زارلىنىش تىپىدىكى ئوقۇتقۇچىدىن خالاپ ئىشلەش، بېغىشلاپ ئىشلەش تىپىدىكى ئوقۇتقۇچىغا ئايلىنالايدىغان روھ بولۇشى كېرەك.
</S>
<S ID=16375>
   ئىزدىنىش – ئىلگىرىلەش بۇرچى ئىنسانىي بۇرچ بىلەن كەسپىي بۇرچنى مۇكەممەللەشتۈرىدىغان، ئۇلارنى تېخىمۇ يارقىنلاشتۇرىدىغان بۇرچتۇر.
</S>
<S ID=16376>
چۈنكى بىلىم ئىگىلىكى دەۋرىدە ئۆزىگە ئۆمۈرلۈك ئۆگىنىشنى ھەمراھ قىلىدىغان ئىزچىللىق بولمىسا، بىزدىكى ئىنسانىي بۇرچ ۋە ئوقۇتقۇچىلىق بۇرچىدىن سۆز ئاچقىلى بولمايدۇ.
</S>
<S ID=16377>
بىز ئىلگىرى ئوقۇتقۇچىلاردىن ئوقۇغۇچىلارغا بىر تامچە سۇ بېرىش ئۈچۈن ئۆزىدە بىر ئىستاكان سۇ بولۇشنى تەلەپ قىلغانىدۇق؛ ئۇنىڭدىن كېيىن بىر ئىستاكان سۇ بېرىش ئۈچۈن بىر چېلەك سۇ بولۇشنى تەلەپ قىلدۇق؛ ئەمدىلىكتە چەكسىز دېڭىزنىڭ ۋە قۇرىماس بۇلاقنىڭ سۈيى بولۇشنى تەلەپ قىلىۋاتىمىز.
</S>
<S ID=16378>
شۇڭا ئۆگىنىش تىپىدىكى ئوقۇتقۇچىغا ئايلىنىش لاياقەتلىك ئوقۇتقۇچى بولۇشتىكى مۇھىم بۇرچتۇر.
</S>
</TEXT>
/BODY
/DOC