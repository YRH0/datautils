<DOC>
<DOCID>TIANSHAN.535471</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-07-19 11:01:44</DATE>
</HEADER>
<BODY>
<HEADLINE>
<S ID=33739>
جاپالىق ئەجىردىن شېرىن مېۋە
</S>
</HEADLINE>
<TEXT>
<S ID=33740>
  ئەخمەتجان مەتقۇربان 
</S>
<S ID=33741>
   كەسپىنى چىن ئەقىدىسى بىلەن سۆيەلىگەن كىشىلەرلا رىقابەت بەيگىسىدە ئۈزۈپ چىقالايدۇ. چىرا ناھىيەسىنىڭ چىرا بازىرى چاقما كەنتىدىكى ‹‹ئىلمىنۇر›› مىللىي كىيىم – كېچەك چەكلىك مەسئۇلىيەت شىركىتىنىڭ قۇرغۇچىسى روزىنىساخان ئەخمەت ئىگىلىك تىكلەش يولىدا پائال ئىزدىنىپ، كەسىپنى قەدىرلەپ ھەم كەسىپتە يېڭىلىق يارىتىپ، ئۆزىنىڭ قەددىنى رۇسلىغاندىن سىرت، يۇرتداشلىرىنىمۇ كىرىمىنى كۆپەيتىش ئىمكانىيىتىگە ئېرىشتۈردى.
</S>
<S ID=33742>
   روزىنىساخان ئەخمەت 1990 – يىلى تولۇقسىز ئوتتۇرا مەكتەپنى پۈتكۈزۈپ، ئۈچ يىلغا يېقىن ئاتا – ئانىسىغا ياردەملىشىپ دېھقانچىلىق قىلدى. 1994 – يىلى ئاتا – ئانىسى ئۇنى تىككۈچىلىككە شاگىرتلىققا بەردى. ئۇ تىككۈچىلىك ھۈنىرىنى ئۆگىنىش جەريانىدا ئۇستىلارنىڭ ئەستايىدىل ئۆگىتىشى، ئۆزىنىڭ قىزىقىشى بىلەن تىككۈچىلىكنىڭ مۇھىم، قىيىن ھالقىلىرىنى پىششىق ئىگىلىدى. 1998 – يىلى 5 – ئايدا ئۆز ئالدىغا ئىش قىلىش ئويىغا كېلىپ، ‹‹يېڭى دەۋر›› تىككۈچىلىك دۇكىنىنى ئاچتى. ئۇ يېڭى دۇكان ئاچقاندا ئەسلىھەلەر كەمچىل، ئۆزى يالغۇز بولغاچقا، تىجارىتى دېگەندەك يۈرۈشمەي، دۇكاننىڭ ئىجارىسىنى تۆلىيەلمىگەن ۋاقىتلىرىمۇ بولدى، شۇنداقتىمۇ ئۇ بۇ كەسىپنى قىلىشتىن ۋاز كەچمىدى. ئۇنىڭ ئېرى، ئاتا – ئانىسى ۋە قېرىنداشلىرى ئۇنى قوللاپ رىغبەتلەندۈردى. بۇنىڭدىن ئىلھاملانغان روزىنىساخاننىڭ غەيرىتى ئېشىپ، كىيىملەرنى سۈپەتلىك تىكىش ئۈستىدە توختىماي ئىزدەندى. 2000 – يىلى 3 – ئايدا خوتەن شەھىرىدە ئېچىلغان كىيىم – كېچەك لايىھەلەش ۋە كېسىمچىلىك كۇرسىدا ئۈچ ئاي تەربىيەلىنىپ، كەسپىي قابىلىيىتىنى ئۆستۈردى. 2008 – يىلى 9 – ئايدا شىنجاڭ ‹‹سەرۋى قامەت›› كىيىم – كېچەك لايىھەلەش، تەربىيەلەش ئورنىدا بەش ئايدىن ئارتۇق تەربىيەلىنىپ، كەسپىي تېخنىكا سالاھىيەت كىنىشكىسى ئالدى. 2009 – يىلى 3 – ئايدا شىنجاڭ ‹‹باش ئەگىم›› كىيىم – كېچەك چەكلىك مەسئۇلىيەت شىركىتىنىڭ قۇرغۇچىسى بۈھەجەر خانىمدىن ئۈچ ئايغا يېقىن كىيىم لايىھەلەش، كېسىش، تىكىش بويىچە تېخنىكا ئىگىلەپ، كەسىپ قابىلىيىتىنى تېخىمۇ تاكامۇللاشتۇرۇپ، كېيىنكى ئىشلىرىغا پۇختا ئاساس سالدى. شۇنىڭدىن ئېتىبارەن ئۇنىڭ ئىشلىرى روناق تېپىشقا باشلىدى، شاگىرىتلىرى، خېرىدارلىرىمۇ كۆپەيدى، ئۆزى ناھىيە بويىچە كۆزگە كۆرۈنگەن، تونۇلغان تىككۈچىگە ئايلاندى. شۇنىڭدىن كېيىن ئۇ تىككۈچىلىك شارائىتىنى ياخشىلاش بىلەن بىللە، يېقىن ئەتراپتىكى تىككۈچىلىككە قىزىقىدىغان 15تىن ئارتۇق نامرات دېھقان پەرزەنتىنى شاگىرتلىققا قوبۇل قىلىپ تەربىيەلەپ، ئۇلارغا چىقىش يولى تېپىپ بەردى. ئۇلاردىن بىرنەچچىسى ھازىر ئۆز ئالدىغا دۇكان ئېچىپ تۇرمۇشىنى ياخشىلىدى.
</S>
<S ID=33743>
   روزىنىساخان ئەخمەتنىڭ تىرىشچانلىقى بىكارغا كەتمىدى. ئۇ 2009 – يىلى 5 – ئايدا 15 تىككۈچى بىلەن ھەمكارلىشىپ ‹‹ئانا دىيار›› تىككۈچىلىك ھەمكارلىق كوپىراتىپىنى قۇردى. مۇناسىۋەتلىك ئورۇنلارمۇ ئۇنى قوللاپ، ھەر جەھەتتىن مەدەت، ئىلھام بەردى. بۇلتۇر 12 – ئايدا 650 مىڭ يۈەندىن ئارتۇق مۇقىم مۈلكى بار ‹‹ئىلمىنۇر›› مىللىي كىيىم – كېچەك چەكلىك مەسئۇلىيەت شىركىتىنى قۇردى. شىركەتكە تىككۈچىلىككە قىزىقىدىغان نامرات دېھقان – چارۋىچى ئاياللار ۋە ئۆزى تەربىيەلىگەن شاگىرتلاردىن 20 كىشىنى ئىشقا ئورۇنلاشتۇرۇپ، جەمئىيەتنىڭ ئىشقا ئورۇنلاشتۇرۇش يۈكىنى يېنىكلەتتى. ئۇ ھازىرغىچە 120دىن ئارتۇق شاگىرتنى ھەقسىز تەربىيەلەپ، ئۇلارغا چىقىش يولى تېپىپ بەردى.
</S>
<S ID=33744>
   روزىنىساخان ئەخمەت مۇنداق دېدى: بۇنىڭدىن كېيىن شىركەتنى ياخشى باشقۇرۇش بىلەن بىللە، شىركەت كۆلىمىنى 2000 كىۋادرات مېتىرغا، كىيىم تىكىش ماشىنىسىنى 100 گە يەتكۈزۈپ، چاقما كەنتى ۋە ئەتراپتىكى قوشنا كەنتلەردىكى دېھقان ئاياللىرىغا كەشتىچىلىك، توقۇمىچىلىق، تىككۈچىلىكنى ھەقسىز ئۆگىتىمەن ھەم ئۇلارنى ئىشقا ئورۇنلاشتۇرۇشقا كۈچ چىقىرىمەن.
</S>
<S ID=33745>
‏
</S>
</TEXT>
/BODY
/DOC