<DOC>
<DOCID>TIANSHAN.546527</DOCID>
<HEADER>
<CLASS>تەنتەربىيە خەۋەرلىرى</CLASS>
<DATE>2016-09-02 13:01:21</DATE>
</HEADER>
<BODY>
<HEADLINE>
<S ID=45874>
ئاۋىياتسىيە تەنتەربىيەسى: كۆك ئاسماندا پەرۋاز قىلىش ئارزۇسىنى ئىشقا ئاشۇرايلى
</S>
</HEADLINE>
<TEXT>
<S ID=45875>
مۇخبىرىمىز جىڭ بو
</S>
<S ID=45876>
    بالىلارنىڭ كۆپىنچىسى كۆك ئاسماندا پەرۋاز قىلىشنى ئارزۇ قىلىدۇ: ئۇلار كىچىكىدىن تارتىپ قۇشلاردەك بىر جۈپ قاناتقا ئىگە بولۇش خىيالىدا بولىدۇ، ئاۋىياتسىيە تەنتەربىيە ھەرىكەتلىرىدە بالىلىق چاغدىكى ئارزۇ بارغانسېرى رېئاللىققا ئايلىنىپ، كۆك ئاسمان قۇچاق ئاچىدۇ.
</S>
<S ID=45877>
    شىنجاڭنىڭ ئاۋىياتسىيە تەنتەربىيە كەسپىنىڭ تەرەققىياتىمۇ دەل مۇشۇنداق ئويلىمىغان يەردىن يېنىمىزدا پەيدا بولدى؛ مەكتەپلەردە، ئايروپىلان مودېلى ھەۋەسكارلىرى گۇرۇپپىسى ھەممە يەردە ئۇچرايدۇ؛ ساياھەت مەنزىرە رايونلىرىدا سىز دىنامىكىلىق پاراشۇت، شۇڭغۇما پاراشۇت، ئىسسىق ھاۋا شارى قاتارلىق تۈرلەرنى قانغۇچە ئوينايسىز، ئۇچقۇچىسىز ئايروپىلاننى كۆپ جايلاردا ئۇچرىتىسىز.
</S>
<S ID=45878>
    شىنجاڭنىڭ تېز تەرەققىي قىلغان ئاۋىياتسىيە تەنتەربىيە كەسپى كۆك ئاسماندا پەرۋاز قىلىش ئارزۇيىمىزنى ئىشقا ئاشۇردى.
</S>
<S ID=45879>
    شىنجاڭنىڭ ئاۋىياتسىيە بازىرىنى تالىشىش
</S>
<S ID=45880>
    تۆۋەن ھاۋا بوشلۇقىدا ئۇچۇش، پاراشۇت بىلەن سەكرەش ئەترىتى ئورۇنلىغان ئېسىل نومۇرلار، قىسقا مۇساپىلىك ھاۋا تىرانسپورت لىنىيەسىنىڭ ئېچىلىشى، 19 – ئىيۇل شىنجاڭ قاناس ئېۋىك ئاۋىياتسىيە ئۇنىۋېرسال تۈرىنىڭ رەسمىي يولغا قويۇلغانلىقى، جۇڭگو ئاۋىياتسىيە ھەممىباب ئايروپىلان چەكلىك مەسئۇلىيەت شىركىتىنىڭ ‹‹ھەممىباب ئاۋىياتسىيەسى + ساياھەت +X ›› تۈرىنىڭ شىنجاڭدىكى قۇرۇلۇشىنىڭ ئومۇميۈزلۈك باشلانغانلىقىدىن دېرەك بېرىدۇ، شۇنداقلا بۇ شىركەتنىڭ شىنجاڭنىڭ ئاۋىياتسىيە بازىرىنى تالىشىش ئىرادىسىنىڭ چىڭلىقىدىن بېشارەت بېرىدۇ.
</S>
<S ID=45881>
    بۇ يىل مايدا گوۋۇيۈەن تارقاتقان ‹‹ھەممىباب ئاۋىياتسىيە كەسپىنىڭ تەرەققىياتىنى ئىلگىرى سۈرۈش توغرىسىدىكى يېتەكچى پىكىر›› ھەم ھەممىباب ئاۋىياتسىيەنىڭ كەلگۈسى تەرەققىياتىغا پايدىلىق ياخشى ئۇچۇر، ھەم تۆۋەن ھاۋا بوشلۇقىنىڭ تەدرىجىي ئېچىۋېتىلىشىنىڭ سىگنالى.
</S>
<S ID=45882>
    جۇڭگو ئاۋىياتسىيە سانائىتى ھەممىباب ئايروپىلان چەكلىك مەسئۇلىيەت شىركىتىنىڭ مۇئاۋىن دىرېكتورى تاۋ گوفېي مۇنداق دېدى: شىنجاڭ ئېۋىك تۈرى بويىچە بۇرچىن خەلقئارا ساياھەت رايونى قۇرۇپ، ئۇنىۋېرسال گەۋدىدە ئۇچقۇچىلارنى تەربىيەلەش، ئۇچۇش يىغىنى، ھەممىباب ئاۋىياتسىيەسى بويىچە كۆرگەزمە قىلىپ سېتىش، ئاۋىياتسىيە پەن – تېخنىكىسىنى ھېس قىلدۇرۇش، ھەممىباب ئاۋىياتسىيە تىجارىتى قاتارلىق فۇنكسىيەلەرنى تەدرىجىي ئىشقا ئاشۇرۇپ، ‹‹ھەممىباب ئاۋىياتسىيەسى + ساياھەت +X ›› تىن ئىبارەت يېڭى كەسىپ ھالىتىنى شەكىللەندۈرىدۇ.
</S>
<S ID=45883>
    ئەمەلىيەتتە، تۆۋەن ھاۋا بوشلۇقى ساياھىتىگە قىزىقىدىغانلار كۆپ بولۇپ، ئېھتىياج كۆپ بولغاچقا، بازارلىق كەسىپكە ئايلاندى.
</S>
<S ID=45884>
ئىگىلىنىشىچە، نەچچە يىل بۇرۇنلا شىنجاڭدىكى كۆپلىگەن كارخانا پائال ئىزدىنىپ، بىر تۈركۈم تۆۋەن ھاۋا بوشلۇقى ساياھەت مەھسۇلاتلىرىنى ئاچقان، مەسىلەن: بايىنبۇلاق، تېكەس ناھىيە بازىرى، كۆكتوقاي قاتارلىق جايلار بىر تۈركۈم كارخانىلارنى تۆۋەن ھاۋا بوشلۇقى ساياھەت ساھەسىگە مەبلەغ سېلىشقا جەلپ قىلىپ، ھەممىباب ئاۋىياتسىيە بازىسى قۇرۇپ، تۆۋەن ھاۋا بوشلۇقىدا ئۇچۇش ئەسلىھەلىرىنى سەپلەپ، رايون ئىچى ساياھەت تۈرىگە قاتناشتۇرغان.
</S>
<S ID=45885>
    ھازىر تېخىمۇ كۆپ كارخانا سىناپ بېقىشقا ئالدىرىماقتا. 26 – ئىيۇل چىرا ناھىيەسى شاڭخەي جۇڭرۈي ھەممىباب ئاۋىياتسىيە چەكلىك شىركىتى بىلەن ئىستراتېگىيەلىك ھەمكارلىق كېلىشىمى ئىمزالىدى، بۇ شىركەتمۇ شىنجاڭدا بازا قۇرۇش ئارزۇسىنىڭ بارلىقىنى بىلدۈردى.
</S>
<S ID=45886>
    يېقىندا خېجىڭ ناھىيەسى بايىنبۇلاق مەنزىرە رايونىدىكى شىنجاڭ خاڭغارت ئوتلىقى ئاۋىياتسىيە كۇلۇبى چەكلىك شىركىتىنىڭ باش دىرېكتورى ناسار نەچچە مەنزىرە رايونىنى بىرلەشتۈرۈپ ئېچىپ، مەلۇم يىراقلىقتىكى ئىككى مەنزىرە رايونىنى ئاۋىياتسىيە ساياھىتى ئارقىلىق يېقىنلاشتۇرۇشنى پىلانلىدى.
</S>
<S ID=45887>
    ئوتتۇرا – باشلانغۇچ مەكتەپ ئوقۇغۇچىلىرىنىڭ قىزىقىشىنى يېتىلدۈرۈش
</S>
<S ID=45888>
    توي تەكلىپى قويۇش ئۈزۈكىنى ئۇچقۇچىسىز ئايروپىلان بىلەن ئەۋەتىش نۇرغۇن كىشىنىڭ دىققىتىنى تارتتى.
</S>
<S ID=45889>
ھازىر توي مۇراسىمى نەق مەيدانىدىلا ئەمەس، سىرتتا قۇتقۇزۇش، ياردەم بېرىش، ئايروپىلاندا سۈرەتكە تارتىش قاتارلىقلاردا ئۇچقۇچىسىز ئايروپىلان بارغانسېرى مۇھىم رول ئوينىماقتا.
</S>
<S ID=45890>
    ئۇچقۇچىسىز ئايروپىلاننىڭ كېڭىيىشى، ئاۋىياتسىيە تەنتەربىيە كەسپىنىڭ گۈللەنگەنلىكىنىڭ ئىپادىسى بولۇپ، ئۆتكۈزۈلگىنىگە ئون نەچچە يىل بولغان شىنجاڭ ياشلار، ئۆسمۈرلەر ئاۋىياتسىيە ئالەم قاتنىشى مودېل تەربىيەسى مۇسابىقىسى نۇرغۇن بالىنىڭ كۆك ئاسمان ئارزۇسىنى ئىشقا ئاشۇردى.
</S>
<S ID=45891>
مەكتەپتىن يەرلىككىچە، ھەر يىلى ئوخشاشمىغان تۈردىكى مۇسابىقىلەر ئوتتۇرا – باشلانغۇچ مەكتەپ ئوقۇغۇچىلىرىنى ئايروپىلان مودېلى شادلىقىغا چۆمدۈردى.
</S>
<S ID=45892>
    شىنجاڭ ئاۋىياتسىيە تەنھەرىكەت جەمئىيىتىنىڭ باش كاتىپى ياڭ جۈن مۇنداق دېدى: 1994 – يىلىدىن باشلاپ، شىنجاڭدا بۇ تۈردىكى مۇسابىقە ئۆتكۈزۈلدى.
</S>
<S ID=45893>
ھازىر ئەڭ دەسلەپكى 30 نەچچە ئادەمدىن 700 نەچچە ئادەمگە تەرەققىي قىلىپ، مۇسابىقىگە قاتنىشىدىغان ياشلار، ئۆسمۈرلەرنىڭ ھەر يىلى مۇقىم كۆپەيگەنلىكى، ياشلار، ئۆسمۈرلەرنىڭ بۇ تۈرنى ياقتۇرىدىغانلىقىنى چۈشەندۈرىدۇ.
</S>
<S ID=45894>
    ئاپتونوم رايونىمىزدا ئۆتكۈزۈلگەن ئون نەچچە يىللىق ‹‹تەنتەربىيەدە ئۈچنى يېزىلارغا يەتكۈزۈش›› پائالىيىتىدە ئايروپىلان مودېلى ئويۇنى ئۆزگەرمەس تۈر، شۇنداقلا كىشىلەرنى ئەڭ جەلپ قىلىدىغان تۈر.
</S>
<S ID=45895>
ئايروپىلان مودېلى تەنھەرىكىتىنىڭ قارشى ئېلىشقا ئېرىشىشى، شىنجاڭنىڭ بىرتۈركۈم ئاۋىياتسىيە تەنتەربىيە ھەرىكىتى زاپاس ئىختىساسلىقلىرىنى يېتىشتۈرگەنلىكىنى بىلدۈردى.
</S>
<S ID=45896>
ياڭ جۈن مۇنداق دېدى: ئىككى يىل بۇرۇن شىنجاڭدا ئۇچقۇچىسىز ئايروپىلان ساتىدىغان زاۋۇتمۇ يوق ئىدى، ھازىر نەچچە ئون سېتىش، ئومۇملاشتۇرۇش شىركىتى بار.
</S>
<S ID=45897>
جەمئىيەتنىڭ تېز تەرەققىياتى ۋە كىشىلەرنىڭ تۇرمۇش سەۋىيەسىنىڭ ئۆسۈشى ۋە شەخسلەرنىڭ تۇرمۇش سۈپىتىگە بولغان ئىنتىلىشىگە ئەگىشىپ، ئاۋىياتسىيە پەن – تېخنىكا تەنتەربىيە پائالىيىتى بىر تۈرلۈك مودا بولۇۋاتقان تەنھەرىكەتكە ئايلىنىپ، ئالاقىدار مەھسۇلاتلارغا بولغان ئېھتىياج تېز ئاشتى.
</S>
<S ID=45898>
    ئۇچۇش لاگېرى قۇرۇش
</S>
<S ID=45899>
    ‹‹ئون يىلدىن كېيىن ئاۋىياتسىيە تەنتەربىيە كەسپى دۇنيادا 1 – ئورۇندا تۇرىدۇ!›› ياڭ جۈننىڭ بۇ سۆزى يۈرەكلىك بىلەن قىلىنغان مۆلچەر، شۇنداقلا بۇ كەسىپكە بولغان تولۇق ئىشەنچتىن ئىبارەت.
</S>
<S ID=45900>
    ئەمەلىيەتتە، دۆلەتتىن يەرلىككىچە يولغا قويغان كۆپ سىياسەتلەردە، ئاۋىياتسىيە تەنھەرىكىتى، ئۇچۇش لاگېرىنىڭ ئورنى بېكىتىلگەن ۋە ئورۇنلاشتۇرۇلغان.
</S>
<S ID=45901>
    بۇلتۇر ئاپتونوم رايونىمىز ‹‹تەنتەربىيە كەسپىنىڭ تەرەققىياتىنى تېزلىتىپ، تەنتەربىيە ئىستېمالىنى ئىلگىرى سۈرۈش توغرىسىدىكى يولغا قويۇش پىكرى››نى ئېلان قىلىپ، مۇنۇلارنى ئوتتۇرىغا قويدى: شىنجاڭنىڭ بىپايان ھاۋا بوشلۇقى بايلىقى ئەۋزەللىكىدىن پايدىلىنىپ، دۆلەت ئاۋىياتسىيە باشقۇرۇش مەركىزى، جۇڭگو ئاۋىياتسىيەسى بىلەن قول تۇتۇشۇپ خەلقئارا دەرىجىلىك كۇرسلۇق مۇسابىقە ئىشلىرى ۋە ئۇنىۋېرسال ئاۋىياتسىيە تەنھەرىكەت كەسپى بازىسىنى پائال بەرپا قىلىپ، مۇسابىقە ئىشلىرى، كۆرگەزمە، ئۇچۇش ماھارىتى كۆرسىتىش، ئۇچۇش، مۇنبەر، تەربىيەلەش ۋە كۆڭۈل ئېچىش، ئېكسكۇرسىيە، سەيلە – ساياھەت قاتارلىق خاس پائالىيەتلەرنى قانات يايدۇرۇپ، دەسلەپكى ئۇچۇش، دىنامىكىلىق ئۈچ بۇرجەك قانات، شۇڭغىما پاراشۇت، دىنامىكىلىق شۇڭغىما پاراشۇت، ئىسسىق ھاۋا شارى، پىلانېر، روتورلۇق ئايروپىلان، كىچىك تىپتىكى ئۇچقۇچىسىز ئايروپىلان، ئايروپىلان مودېلى قاتارلىق ئاۋىياتسىيە تەنھەرىكىتى ئۇچۇش ئەسلىھەلىرىنى ئىشلەپچىقىرىش ۋە سېتىشنى ئىلگىرى سۈرۈش كېرەك.
</S>
<S ID=45902>
ئىجتىمائىي كۈچلەرنى تۈرلۈك ئۇچۇش لاگېرلىرىنى بەرپا قىلىشقا يېتەكلەش كېرەك. ئاۋىياتسىيە تەنتەربىيە ئىجتىمائىي تەشكىلاتلىرىنىڭ رولىنى جارى قىلدۇرۇپ، ئاۋىياتسىيە تەنتەربىيەسىنى باشقۇرۇشنى قېلىپلاشتۇرۇپ، ئاۋىياتسىيە تەنتەربىيە ھەرىكىتىنى راۋاجلاندۇرۇش كېرەك.
</S>
<S ID=45903>
    ‹‹دۆلەت 2020 – يىلىغا بارغاندا تۈرلۈك ئۇچۇش لاگېرىدىن 2000 نى قۇرۇشنى ئوتتۇرىغا قويدى، شىنجاڭ بۇنىڭدا زور رول ئوينايدۇ››.
</S>
<S ID=45904>
ياڭ جۈن مۇنداق دېدى: ‹‹شىنجاڭ ئەڭ ئاز بولغاندىمۇ ئۇچۇش لاگېرىدىن 30 نى قۇرۇشى كېرەك!
</S>
<S ID=45905>
    ئاۋىياتسىيە تەنتەربىيە كەسپى تەرەققىياتىنى تېزلىتىش تەنتەربىيە كەسپىنىڭ تەمىنلەش ھالقىسىدىكى قۇرۇلمىلىق ئىسلاھاتىنى قانات يايدۇرۇشتىكى مۇھىم تەدبىر بولۇپ، شىنجاڭنىڭ ساياھەت ئىستېمالىنى ئاشۇرۇپ دەرىجىسىنى ئۆستۈرۈش ۋە كەسىپ تىپىنى ئۆزگەرتىپ دەرىجىسىنى ئۆستۈرۈشتە ئاكتىپ تۈرتكىلىك رول ئوينايدۇ.
</S>
</TEXT>
/BODY
/DOC