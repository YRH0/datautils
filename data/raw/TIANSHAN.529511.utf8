<DOC>
<DOCID>TIANSHAN.529511</DOCID>
<HEADER>
<CLASS>مەملىكەت</CLASS>
<DATE>2016-06-22 11:13:28</DATE>
</HEADER>
<BODY>
<HEADLINE>
<S ID=31031>
ياشانغانلارنىڭ ئۆيىنى رەنىگە قويۇپ كۈتۈنۈش ئۇسۇلى ھازىرقى ئەھۋالغا ئۇيغۇن كەلمەيدۇ
</S>
</HEADLINE>
<TEXT>
<S ID=31032>
يەن خۇا
</S>
<S ID=31033>
   ‹‹جۇڭگو ئاۋازى››نىڭ كەچلىك خەۋەرلەر پىروگراممىسىدا خەۋەر قىلىنىشىچە، جۇڭگو سۇغۇرتىنى نازارەت قىلىپ باشقۇرۇش كومىتېتى 2014 – يىلى 1 – ئىيۇلدىن باشلاپ، بېيجىڭ، شاڭخەي، گۇاڭجۇ ۋە ۋۇخەن قاتارلىق شەھەرلەردە ‹‹ياشانغانلارنىڭ ئۆيىنى رەنىگە قويۇپ كۈتۈنۈش›› ئۇسۇلىنى نۇقتىدا سىناق قىلغان. بۇ تۈر نۇقتىدا سىناق قىلىنغان ئىككى يىلدىن بۇيان، ئۈنۈمى مۆلچەردىكىدەك بولمىغان. ئىككى يىللىق سىناق مۇددىتى يېقىندا توشىدىكەن، سىناق نۇقتىسى قىلىنغان تۆت شەھەردە ئىككى يىلدا ئاران 59 ئائىلىدىن 78 كىشى سۇغۇرتىغا قاتناشقان.
</S>
<S ID=31034>
   ياشانغانلارنىڭ ئۆيىنى رەنىگە قويۇپ كۈتۈنۈش ئۇسۇلى دېگەنلىك، ياشانغانلارنىڭ تولۇق مۈلۈك ھوقۇقىغا ئىگە ئۆي – مۈلكىنى سۇغۇرتا شىركىتىگە رەنىگە قويۇپ، ئۆينىڭ ئىگىدارلىقى، ئۆينى ئىشلىتىش، پايدا ۋە رەنە ئالغۇچىنىڭ ماقۇللۇقى بىلەن ئۆينى بىر تەرەپ قىلىش ھوقۇقىغا داۋاملىق ئىگە بولىدىغانلىقى ھەمدە ئۆيىنى رەنىگە قويغۇچىنىڭ كېلىشىم بويىچە ئۆمرىنىڭ ئاخىرىغىچە كۈتۈنۈش پۇلى ئالىدىغانلىقىنى؛ ئاخىرىدا سۇغۇرتا شىركىتىنىڭ ئۆي – مۈلۈكنى رەنىگە قويۇش، بىر تەرەپ قىلىش ھوقۇقىغا ئىگە بولىدىغانلىقىنى، ئۆي – مۈلۈكنى بىر تەرەپ قىلىشتىن ئېرىشكەن تاپاۋىتىنى ئالدى بىلەن كۈتۈنۈش سۇغۇرتىسىغا ئالاقىدار ھەقلەرنى تۆلەشكە ئىشلىتىدىغانلىقىنى كۆرسىتىدۇ.
</S>
<S ID=31035>
   ياشانغانلار ئۆيىنى رەنىگە قويۇپ كۈتۈنۈش خەلقئارادا ئومۇملاشقان كۈتۈنۈش ئۇسۇلىنىڭ بىرى. بۇ، ياشانغانلارنىڭ كۈتۈنۈش پۇلى مەسىلىسىنى ھەل قىلىش، ئۆي – مۈلۈك بايلىقىنى جانلاندۇرۇش، سۇغۇرتا شىركىتىنىڭ كەسىپنى كېڭەيتىشىدە ئىجابىي ئەھمىيەتكە ئىگە. چەت ئەللەردە يولغا قويۇلغان ئوخشاش كۈتۈنۈش ئەندىزىسى ئېلىمىزدە مۈشكۈل ئەھۋالغا دۇچ كەلدى، ياشانغانلار ئۆيىگە تايىنىپ كۈتۈنۈشكە ئانچە ئەھمىيەت بېرىپ كەتمىدى، سۇغۇرتىغا قاتناشقان ئائىلىلەر ۋە ئادەم سانىنىڭ ئېشىش سۈرئىتى ئىزچىل ئاستا بولدى.
</S>
<S ID=31036>
   مۇتەخەسسىسلەر تەھلىل قىلىپ مۇنداق دېدى: ئېلىمىزدە ئۇزاقتىن بۇيان پەرزەنتلەرنىڭ ئاتا – ئانىسىنى بېقىش ۋە ئۆي – مۈلۈككە ۋارىسلىق قىلىش قارىشى چوڭقۇر يىلتىز تارتقان. ئېلىمىزدىكى مۇتلەق كۆپ ساندىكى ياشانغانلار مال – مۈلكىنى مەلۇم ئۇسۇل ئارقىلىق كۈتۈنۈش مەبلىغىگە ئايلاندۇرۇشنى ئەمەس، بەلكى پەرزەنتلىرىگە مىراس قالدۇرۇشنى ئۈمىد قىلىدۇ. ياشانغانلار كۆپ يىل جاپاغا چىداپ تىرىشىپ ئۆي – مۈلۈككە ئېرىشكەن بولۇپ، ئۇنىڭغا ياشانغانلارنىڭ ئۆمۈرلۈك قان – تەرى سىڭگەن. ئۆي – مۈلۈك بايلىق ھەم سالاھىيەتنىڭ سىمۋولى تۇرسا، ئۆيىنى قانداقمۇ يېنىكلىك بىلەن ‹‹قەرەللىك ئالىدىغان نەق پۇل››غا ئالماشتۇرۇشنى خالىسۇن.
</S>
<S ID=31037>
   ئەنئەنىۋى قاراش ياشانغانلار ئۆيىنى رەنىگە قويۇپ كۈتۈنۈش ئۇسۇلىنى يولغا قويۇشتا جەزمەن بېسىپ ئۆتۈشكە تېگىشلىك ھالقا بولسىمۇ، بۇ ئۇسۇلنىڭ بازارغا ماس كەلمەيدىغانلىقىنى ئېتىراپ قىلماي بولمايدۇ. يېقىنقى ئىككى يىلدىن بۇيان ئېلىمىز ئىقتىسادىي قۇرۇلمىنى تەڭشەشنىڭ تەخىرسىز مەزگىلىدە تۇرۇۋاتىدۇ، ئىقتىسادىي تەرەققىياتنىڭ سۈرئىتى ئاستىلاپ، پۇلنىڭ قىممىتى تۆۋەنلەپ، ئۆينىڭ باھاسى ئۆسۈۋاتىدۇ. ئۆي – مۈلۈك ‹‹قىممىتى ساقلىنىدىغان ھەم ئاشىدىغان مەھسۇلات›› تۇرسا، ياشانغانلار قانداقسىگە بۇ بايلىقىنى سۇغۇرتا شىركىتىگە رەنىگە قويسۇن؟
</S>
<S ID=31038>
   ياشانغانلارنىڭ ئۆيىنى رەنىگە قويۇپ كۈتۈنۈشىنى ئىنچىكە ھېسابلاپ كۆرىدىغان بولساق، ئۇنچە پايدىلىقمۇ ئەمەس. دۆلىتىمىزدە ياشانغانلارنىڭ ئۆيىنى رەنىگە قويۇپ كۈتۈنۈش كەسپى بويىچە سۇغۇرتا شىركىتىنىڭ ئالاقىدار ماددىلىرى ئوتتۇرىغا قويۇلدى، مۆلچەرەن باھاسى 1 مىليون يۈەن بولغان بىر يۈرۈش ئۆيدىن 60 ياشلىق بوۋاي ھەر ئايدا پەقەت 2514 يۈەن، موماي 2082 يۈەن ئالالايدۇ. مۇنداقچە ئېيتقاندا، بىر يىلدا 30 مىڭ يۈەن ئەتراپىدا ئالدى دېگەندىمۇ، دەسمايىسىنى 30 يىلدا ئاران قايتۇرۇۋالالايدۇ. 60 ياشقا كىرگەنلەر ئۈچۈن ئېيتقاندا، بۇ ئومۇمەن زىيىنى بار، پايدىسى يوق سودا. ئەكسىچە بولغاندا، ياشانغانلار ئۆيىنى بىۋاسىتە سېتىۋەتسە، تېخىمۇ كۆپ پايدا ئېلىپلا قالماي، يەنە بۇ پۇلغا زايوم ياكى مۇقىم پايدا بېرىدىغان مەھسۇلاتلارنى سېتىۋالالايدۇ، بۇنىڭدىن ئالغان پايدىسى ئومۇمەن سۇغۇرتا شىركىتىدىن ئالغان پايدىسىغا باراۋەر بولىدۇ. بۇنداق بولغاندا، جېنىنى تىكمەي، تىرىشماي تۇرۇپمۇ، دەسمايىسىنى پەرزەنتلىرىگە قالدۇرالايدۇ. ئويلاپ باقساق، سۇغۇرتا شىركىتىنىڭ بۇنداق ئۆي ئارقىلىق ياشانغانلارنى بېقىشىنىڭ قانداقمۇ جەلپ قىلىش كۈچى بولسۇن.
</S>
<S ID=31039>
   ئومۇمەن، ياشانغانلارنىڭ سۇغۇرتا شىركىتىنىڭ سۇغۇرتىسىغا قاتنىشىش شەرتىگە ئۇيغۇن كېلىدىغان بىر يۈرۈش ئۆيى بار، بۇنداق ياشانغانلارنىڭ ئىقتىسادىي شارائىتىنى يامان ئەمەس دېيىشكە بولىدۇ، ھېچبولمىغاندا ئەڭ ئاساسىي تۇرمۇشىنى قامدىيالايدۇ. چوڭ كېسەلگە گىرىپتار بولسىمۇ، ئۆي – مۈلكىنى ‹‹جېنىنى قۇتقۇزىدىغان ئەڭ ئاخىرقى پۇل››غا ئايلاندۇرالايدۇ. ئەكسىچە بولغاندا، ئۆي – مۈلۈكنى سۇغۇرتا شىركىتىگە رەنىگە قويغاندا، تۇيۇقسىز كۆپ پۇلغا موھتاج بولغاندا، ئېنىقكى سۇغۇرتا شىركىتىنىڭ ھەر ئايدا بېرىدىغان نەچچە مىڭ يۈەنلىك خىراجىتى يەتمەيدۇ. شۇڭا، ئۆي ئارقىلىق ياشانغانلارنى بېقىشنىڭ ئېلىمىزگە ماس كەلمەسلىكى ئېنىق، بۇنىڭدا ئەلۋەتتە ئەنئەنىۋى قاراشنىڭ توسالغۇسى، شۇنداقلا بازارنىڭ ئاقىلانە تاللىشى بار. مۇبادا سۇغۇرتا شىركىتى ئۆي ئارقىلىق ياشانغانلارنى بېقىشتىن كۆپرەك پايدا يەتكۈزەلمەيدىكەن، ئۆي ئارقىلىق ياشانغانلارنى بېقىش داۋاملىق سوغۇق مۇئامىلىگە ئۇچرىشى مۇمكىن.
</S>
</TEXT>
/BODY
/DOC