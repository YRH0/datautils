<DOC>
<DOCID>TIANSHAN.532886</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-07-05 11:33:25</DATE>
</HEADER>
<BODY>
<HEADLINE>
<S ID=32084>
باي ناھىيەسى ئىجتىمائىي سۇغۇرتا خىزمىتىنى ئۆلچەملەشتۈرۈش قۇرۇلۇشىدا ئالدىدا ماڭدى
</S>
</HEADLINE>
<TEXT>
<S ID=32085>
    سادىق ئىمىر خەۋەر قىلىدۇ: ئاقسۇ ۋىلايىتى بويىچە ئىجتىمائىي سۇغۇرتا خىزمىتىنى ئۆلچەملەشتۈرۈش قۇرۇلۇشىدا ‹‹ئالدىدا ماڭغۇچى ناھىيە(شەھەر)›› خىزمىتىنى ئېكسكۇرسىيە قىلىش، ئىلگىرى سۈرۈش يىغىنى بۇ يىل 6 – ئاينىڭ 14 – كۈنى باي ناھىيەسىدە ئۆتكۈزۈلدى. ئاقسۇ ۋىلايىتى بويىچە ناھىيە(شەھەر)لەرنىڭ ئىجتىمائىي سۇغۇرتا سىستېمىسىدىكى 80 نەچچە ئادەم باي ناھىيەسىنىڭ بۇلۇڭ يېزىلىق يېزا ئىجتىمائىي سۇغۇرتا پونكىتى، ناھىيەلىك ئىجتىمائىي سۇغۇرتا ئىدارىسى، ناھىيەلىك خەلق دوختۇرخانىسىنىڭ ئىجتىمائىي سۇغۇرتا خىزمىتىنى ئېكسكۇرسىيە قىلدى ۋە تەجرىبە ئالماشتۇردى.
</S>
<S ID=32086>
   باي ناھىيەلىك ئىجتىمائىي سۇغۇرتا ئىشلىرىنى باشقۇرۇش ئىدارىسى بۇلتۇرنىڭ ئاخىرىدا دۆلەت ئادەم كۈچى بايلىقى ۋە ئىجتىمائىي كاپالەت مىنىستىرلىقى ئىجتىمائىي سۇغۇرتا ئىشلىرىنى باشقۇرۇش مەركىزى تەرىپىدىن مەملىكەت بويىچە تۇنجى تۈركۈمدىكى ئىجتىمائىي سۇغۇرتا خىزمىتىنى ئۆلچەملەشتۈرۈش قۇرۇلۇشىدىكى ‹‹ئالدىدا ماڭغۇچى ناھىيە(شەھەر)››لەرنىڭ سىناق نۇقتىسى قىلىپ بېكىتىلىپ، مەملىكەت بويىچە تۇنجى تۈركۈمدىكى ئىجتىمائىي سۇغۇرتا خىزمىتىنى ئۆلچەملەشتۈرۈش قۇرۇلۇشىدىكى ‹‹ئالدىدا ماڭغۇچى ناھىيە (شەھەر)››لەرنىڭ بىرى، ئاپتونوم رايونىمىز بويىچە يەتتە سىناق نۇقتىسى ئارىسىدىكى ئىككى ناھىيە دەرىجىلىك سىناق نۇقتىسىنىڭ بىرى قىلىنغان.
</S>
<S ID=32087>
   باي ناھىيەسى ئىجتىمائىي سۇغۇرتا خىزمىتىنى ئۆلچەملەشتۈرۈشنىڭ دەسلەپكى مەزگىلىدە سۇغۇرتا بېجىرىش زالىنىڭ كۆرۈپ پەرق ئېتىش سىستېمىسىنى مۇكەممەللەشتۈرۈشكە كۈچىدى، ئەمگەك – ئىشقا ئورۇنلاشتۇرۇش ۋە ئىجتىمائىي كاپالەت مۇلازىمەت مەركىزى ئاساسىدا، ئىش بېجىرىش رايونى، ئاپتوماتىك مۇلازىمەت رايونى، مەسلىھەت سوراش مۇلازىمەت رايونى قاتارلىق تۆت ئىقتىدار رايونىنى بىرتۇتاش پىلانلىدى، ئاپتوماتىك مۇلازىمەت رايونىدا كومپيۇتېر، ئاپتوماتىك تەكشۈرۈش – بېسىپ چىقىرىش ئۈسكۈنىسى سەپلەپ، ئاممىنىڭ ئىش بېجىرىشىگە ئاسانلىق ياراتتى، ئىش بېجىرىشنى كۈتۈپ تۇرۇش رايونىغا ئېلېكتىرونلۇق ئېكران ئورنىتىپ، ئەڭ يېڭى ئىجتىمائىي كاپالەت سىياسىتىنى تەشۋىق قىلدى، نومۇر چاقىرىش ئۈسكۈنىسى سەپلەپ، ئىش تەرتىپىنى قېلىپلاشتۇردى. ئىجتىمائىي سۇغۇرتىنى بېجىرىش خىزمىتىدە كۆرۈلگەن ھالقا كۆپ، لىنىيە ئۇزۇن بولۇش، ئاممىنىڭ رازى بولۇش دەرىجىسى تۆۋەن بولۇش ئەھۋالىغا ئاساسەن، توردا بېجىرىش ۋاسىتىسىنى قوللىنىپ، خىزمەت ئۇسۇلىدا يېڭىلىق يارىتىپ، مۇلازىمەت ئىقتىدارىنى بىرىكتۈرۈپ، ئىجتىمائىي سۇغۇرتا كەسپىنى ئىنچىكىلەشتۈرۈپ باشقۇرۇش سەۋىيەسىنى ئۆستۈردى، ئىچكى قىسىمدىكى باشقۇرۇشنى كومپيۇتېرلاشتۇرۇپ، ئۆزئارا ئالاقە قىلىش، ماسلىشىش ئۈنۈمىنى ئۆستۈرۈپ، خىزمەتنىڭ تېخىمۇ ئاددىي، بىخەتەر، ئۈنۈملۈك بولۇشىنى ئىشقا ئاشۇردى، سىرتقا قارىتىلغان مۇلازىمەتتە، ئومۇميۈزلۈك توردا ئىلتىماس قىلىش، پۈتۈن مۇساپىنى ئېلېكتىرونلاشتۇرۇش، ئۇنىۋېرسال پەشتاختا تۈزۈلمىسىنى يولغا قويۇپ، مۇلازىمەت كۆزنىكىنى تولۇق ئىقتىدارغا ئىگە قىلىپ، ئىدارە – ئورۇنلارنىڭ ئۆز ئورۇنلىرىدىلا تور ئارقىلىق خادىملىرى ئۈچۈن سۇغۇرتا ئىلتىماس قىلىشىغا شارائىت ھازىرلاپ بېرىپ، سۇغۇرتا ھەققىنى ئايمۇئاي يىغىش ۋە سۇغۇرتا تەمىناتىنى تارقىتىشنى تور ئارقىلىق بېجىرىشنى ئىشقا ئاشۇردى. شەھەر، يېزا ئاھالىلىرىمۇ سۇغۇرتا ھەققىنى ئىجتىمائىي سۇغۇرتا كارتىسى ياكى بانكا كارتىسى ئارقىلىق بانكىغا تاپشۇرالايدىغان شارائىت يارىتىلىپ، نۇرغۇن ئاۋارىچىلىكلەردىن خالاس بولدى. باي ناھىيەسى يەنە ئىجتىمائىي سۇغۇرتا ئۈندىدار مۇلازىمەت سۇپىسى ئېچىپ، ئاممىنىڭ سۇغۇرتا ھەققىنى تاپشۇرۇش ئەھۋالىنى تەكشۈرۈشى، تۈرلۈك ئىجتىمائىي سۇغۇرتا كەسىپلىرىنى بېجىرىش تەرتىپىنى چۈشىنىشىگە قولايلىق يارىتىش بىلەن بىللە، ئاممىغا ئىجتىمائىي سۇغۇرتا ھەققىدىكى ئالاقىدار سىياسەت، قائىدە، بەلگىلىمىلەرنى ۋاقتى – ۋاقتىدا تەشۋىق قىلدى. بۇ تەدبىرلەرنىڭ يولغا قويۇلۇشى بىلەن خادىملارنىڭ ئىش بېجىرىش ئىقتىدارى ئۆسۈپ، ئاممىنىڭ ئىجتىمائىي سۇغۇرتا مۇلازىمىتىدىن رازى بولۇش دەرىجىسى ئۆستى.
</S>
<S ID=32088>
   مۇخبىرنىڭ تەسىراتى: ئىجتىمائىي سۇغۇرتا خىزمىتىنى ئۆلچەملەشتۈرۈش قۇرۇلۇشىنىڭ چوڭقۇرلىشىشىغا ئەگىشىپ، باي ناھىيەسىنىڭ ئىجتىمائىي سۇغۇرتىنى ئۆلچەملەشتۈرۈش خىزمىتىدە ئومۇميۈزلۈك ئىلگىرىلەش بولغان. ئەمەلىيەتتىمۇ، خەلق تۇرمۇشىغا، شۇنداقلا جانىجان مەنپەئىتىگە بىۋاسىتە مۇناسىۋەتلىك ئىجتىمائىي سۇغۇرتا خىزمىتى ئاددىي ھالدىلا قائىدە – تۈزۈملەرنى تۈزۈپ قويۇش بولماستىن، بەلكى ئىجتىمائىي سۇغۇرتا بېجىرگۈچى تارماقلارنىڭ ئۆز – ئۆزىدە يېڭىلىق يارىتىش، مۇلازىمەتتە يېڭىلىق يارىتىش، مۇلازىمەتنى ئەلالاشتۇرۇش جەريانى بولۇپ، ئىجتىمائىي سۇغۇرتا خىزمىتىنى ئىلمىيلاشتۇرۇش، قېلىپلاشتۇرۇش يولىدىكى مۇقەررەر ئۆتكەل ۋە ۋاسىتە، ئۇنىڭ ئاخىرقى مەقسىتى مۇلازىمەتنى قېلىپلاشتۇرۇپ، ئۈنۈمنى ئۆستۈرۈپ، ئىجتىمائىي سۇغۇرتىنى بېجىرىش، باشقۇرۇش خىزمىتىدە ئاممىغا تېخىمۇ ياخشى مۇلازىمەت قىلىش، ئىقتىسادىي، ئىجتىمائىي تەرەققىيات ئەمەلىيىتىگە تېخىمۇ ماسلىشىشتۇر. ئىجتىمائىي سۇغۇرتا خىزمىتىدە باشلىنىش نۇقتىسىلا بار، ئاخىرلىشىش نۇقتىسى يوق، ئىجتىمائىي سۇغۇرتا خىزمىتى بارغانسېرى ئۆلچەملەشتۈرۈلىدۇ، چوڭقۇرلاشتۇرۇلىدۇ.
</S>
<S ID=32089>
‏
</S>
</TEXT>
/BODY
/DOC