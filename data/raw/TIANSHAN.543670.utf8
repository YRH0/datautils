<DOC>
<DOCID>TIANSHAN.543670</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-24 11:38:15</DATE>
</HEADER>
<BODY>
<HEADLINE>
<S ID=42389>
تۆۋەن توك باھا سىياسىتى بورتالا ئوبلاستىدىكى كارخانىلارنىڭ 18 مىليون يۈەندىن كۆپرەك يۈكىنى يېنىكلەتتى
</S>
</HEADLINE>
<TEXT>
<S ID=42390>
   ئىختىيارىي مۇخبىرىمىز يۈسۈپجان سىدىق خەۋىرى: بورتالا ئوبلاستى ئاپتونوم رايوننىڭ تۆۋەن توك باھا سىياسىتىنى پائال ئەمەلىيلەشتۈرۈپ، 1-ئايدىن 7-ئايغىچە كارخانىلارنىڭ 18 مىليون 721 مىڭ 600 يۈەن يۈكىنى يېنىكلەتتى، توك باھاسى ئىسلاھاتى ئارقىلىق ئوتتۇرا-كىچىك كارخانىلارنىڭ يۈكىنى ھەقىقىي يېنىكلىتىپ، سانائەت ئىقتىسادىنىڭ مۇقىم ۋە تېز ئېشىشىنى ئىلگىرى سۈردى.
</S>
<S ID=42391>
   ئىگىلىنىشىچە، ئاپتونوم رايونلۇق تەرەققىيات-ئىسلاھات كومىتېتى مۇقىم ئاشۇرۇش، قۇرۇلمىنى تەڭشەش، خەلق تۇرمۇشىغا نەپ يەتكۈزۈش، ئاپتونوم رايونىمىزنىڭ ئىقتىسادىي تەرەققىياتىنى ئىلگىرى سۈرۈش ئۈچۈن توك باھاسىنى تۆۋەنلىتىش توغرىسىدىكى بىر يۈرۈش ئېتىبار بېرىش سىياسەتلىرىنى يولغا قويغان.
</S>
<S ID=42392>
بورتالا ئوبلاستى بۇ يىل كىرگەندىن بۇيان، تۆۋەن توك باھا سىياسىتىنى پائال ئەمەلىيلەشتۈرۈپ، 1 -ئايدىن 7-ئايغىچە ئادەتتىكى سانائەت كارخانىلىرى ئىشلەتكەن 90 مىليون 180 مىڭ كىلوۋات سائەت توك بىلەن سودا ئۈچۈن ئىشلىتىلگەن 32 مىليون 390 مىڭ كىلوۋات سائەت توكقا قارىتا بىر تۇتاش توك باھاسىنى يولغا قويۇپ، بۇ كارخانىلارنىڭ 9 مىليون 253 مىڭ 300 يۈەن يۈكىنى يېنىكلەتكەن؛ توقۇمىچىلىق، كىيىم-كېچەك سانائەت كارخانىلىرىنىڭ توك ئىشلىتىش مىقدارى 22 مىليون 589 مىڭ كىلوۋات سائەتكە يەتكەن بولۇپ، ئالاھىدە توك باھا سىياسىتى ئارقىلىق ئۇلارنىڭ 3 مىليون 840 مىڭ 200 يۈەن يۈكىنى يېنىكلەتكەن؛ 3-ئايدىن باشلاپ چوڭ سانائەت كارخانىلىرى بىلەن توك تارقىتىش كارخانىلىرىنىڭ بىۋاسىتە سودىسى يولغا قويۇلغاندىن بۇيان، سودا قىلغان توك مىقدارى 90 مىليون 50 مىڭ كىلوۋات سائەتكە يېتىپ، كارخانىلارنىڭ تەخمىنەن 5 مىليون 628 مىڭ 100 يۈەن يۈكى يېنىكلىگەن.
</S>
<S ID=42393>
   دۆلەت ئېلېكتىر تورى بورتالا توك بىلەن تەمىنلەش شىركىتى تىجارەت بۆلۈمىنىڭ توك باھاسىغا مەسئۇل خادىمى ياڭ چاڭلەي تونۇشتۇرۇپ مۇنداق دېدى: ھازىر بورتالا ئوبلاستى بويىچە سەككىز كارخانا توك تارقىتىش كارخانىلىرى بىلەن بىۋاسىتە سودا قىلىدىغان بولۇپ، ھەر كىلوۋات سائەت توكنىڭ باھاسى بۇرۇنقىدىن 0.0625 يۈەن تۆۋەنلىدى؛ توققۇز توقۇمىچىلىق، كىيىم ـ كېچەك سانائەت كارخانىسىغا ئالاھىدە توك باھا سىياسىتى يولغا قويۇلغاندىن كېيىن، بۇ كارخانىلارنىڭ ئەمەلىي توك باھاسى 0.35 يۈەنگە تەڭشىلىپ، ھەر كىلوۋات سائەت توكنىڭ باھاسى بۇرۇنقىدىن تەخمىنەن 0.2 يۈەن تۆۋەنلىدى؛ سودا ئۈچۈن ئىشلىتىلىدىغان توك باھاسىمۇ زور دەرىجىدە تۆۋەنلىدى.
</S>
</TEXT>
/BODY
/DOC