<DOC>
<DOCID>TIANSHAN.520869</DOCID>
<HEADER>
<CLASS>شىنجاڭ</CLASS>
<DATE>2016-05-03 11:51:45</DATE>
</HEADER>
<BODY>
<HEADLINE>
<S ID=26807>
ئاپتونوم رايونىمىزنىڭ تۇنجى نۆۋەتلىك ‹‹ئوغلانلار›› مىللىيچە چېلىشىش بويىچە چېمپىيونلۇقنى تالىشىش مۇسابىقىسى يوپۇغىدا باشلاندى
</S>
</HEADLINE>
<TEXT>
<S ID=26808>
  سادىق ئىمىر، ئىمىنجان تۇرسۇن خەۋەر قىلىدۇ: قاينام – تاشقىنلىققا چۆمگەن يوپۇغا ناھىيەسىدىكى مىللىيچە چېلىشىشقا ئامراق ھەر مىللەت يوپۇغا خەلقى بۇ يىللىق ماي بايرىمىلىق دەم ئېلىش كۈنلىرىدە، ئاپتونوم رايونىمىزنىڭ تۇنجى نۆۋەتلىك ‹‹ئوغلانلار›› مىللىيچە چېلىشىش بويىچە چېمپىيونلۇقنى تالىشىش مۇسابىقىسىنى كۈتۈۋالدى. ئاپتونوم رايونىمىزنىڭ جاي – جايلىرىدىن كەلگەن ھەر مىللەت چېلىشچىلىرى يېڭى پۈتكەن يوپۇغا ناھىيەلىك تەنتەربىيە سارىيىغا جەم بولۇپ، تۆت كۈن داۋاملىشىدىغان مىللىيچە چېلىشىش بويىچە چېمپىيونلۇقنى تالىشىش مۇسابىقىسىنىڭ مۇقەددىمىسىنى باشلىدى.
</S>
<S ID=26809>
   يوپۇغا ناھىيەسىنىڭ ئاپتونوم رايونىمىزدا ‹‹چېلىشچىلار يۇرتى›› دېگەن نامى بار. مىللىيچە چېلىشىش يوپۇغا ناھىيەسىنىڭ ئەنئەنىۋى تەنھەرىكەت تۈرى بولۇپ، 2011 – يىلى گوۋۇيۈەن، مەدەنىيەت مىنىستىرلىقى تەرىپىدىن دۆلەت دەرىجىلىك غەيرىي ماددىي مەدەنىيەت مىراسى، دەپ نام بېرىلگەن. يوپۇغا ناھىيەسىدە، ئالتە – يەتتە ياشلىق بالىلاردىن 60 – 70 ياشلىق بوۋايلارغىچە چېلىشىشنى ياخشى كۆرىدىغانلار كۆپ بولۇپ، بۇ قېتىم يوپۇغا ناھىيەسىدە ئۆتكۈزۈلگەن ئاپتونوم رايونىمىزنىڭ تۇنجى نۆۋەتلىك ‹‹ئوغلانلار›› مىللىيچە چېلىشىش بويىچە چېمپىيونلۇقنى تالىشىش مۇسابىقىسىگە نەچچە 10 مىڭ ئامما ئىشتىراك قىلدى.
</S>
<S ID=26810>
   ئاپتونوم رايونىمىزنىڭ تۇنجى نۆۋەتلىك ‹‹ئوغلانلار›› مىللىيچە چېلىشىش بويىچە چېمپىيونلۇقنى تالىشىش مۇسابىقىسىنىڭ يوپۇغا ناھىيەسىدە ئۆتكۈزۈلۈشى چېلىشىش ھەرىكىتىنى ياخشى كۆرىدىغان سانسىزلىغان ھەر مىللەت يوپۇغا خەلقى ئۈچۈن تەستە قولغا كېلىدىغان كاتتا مەرىكە بولدى. 5 – ئاينىڭ 1 – كۈنى ئۆتكۈزۈلگەن مۇسابىقىنىڭ باشلىنىش مۇراسىمىنىڭ بېلىتىدىن 10 مىڭدىن كۆپرەكى بىر ھەپتە بۇرۇنلا سېتىلىپ بولدى، بۇنىڭدىن يوپۇغىلىقلارنىڭ چېلىشىش ھەرىكىتىنى قانچىلىك ياخشى كۆرىدىغانلىقىنى كۆرۈۋالغىلى بولىدۇ. ‹‹ئوغلانلار›› مىللىيچە چېلىشىش بويىچە چېمپىيونلۇقنى تالىشىش مۇسابىقىسىنىڭ باشلىنىش مۇراسىمىغا يوپۇغا ناھىيەسىنىڭ يېزا – بازارلىرىدىكى 3000دىن ئارتۇق ھەر مىللەت ئامما بايراملىق كىيىملىرىنى كىيىپ، 1000 كىشىلىك مەشرەپ، 1000 كىشىلىك ئالما ئۇسسۇلى، 1000 كىشىلىك ساما قاتارلىق قىزىقارلىق ناخشا – ئۇسسۇل ئوينىدى. 100 دېھقان ئەنئەنىۋى كىيىملىرىنى كىيىپ، 100 يوپۇغا ئېشىكىگە مىنىپ، يوپۇغا ئېشىكىنىڭ دېھقانلارنىڭ كىرىم مەنبەسىگە ئايلانغانلىقىنى نامايان قىلدى. 56 مىللەتنىڭ ئەنئەنىۋى كىيىمىنى كىيگەن 56 ئايال 56 تۆگىگە مىنىپ، مەيداندا كۆرەكتىن ئۆتكەندە، ھەر مىللەت ئاياللارنىڭ ھاللىق جەمئىيەت قۇرۇش مۇساپىسىگە ئاتلانغانلىقىدىن ئىبارەت ھەيۋەتلىك كۆرۈنۈش نامايان بولدى. شىنجاڭ سەنئەت ئىنستىتۇتىنىڭ يوپۇغا ناھىيەسىنىڭ ئاچچىق يېزىسىغا چۈشكەن ‹‹ئۈچ ئەل›› خىزمىتى گۇرۇپپىسى تەشكىللىگەن دېھقان ناغرىچىلار ئەترىتى ئورۇنلىغان ناغرا مۇزىكىسى يوپۇغا زېمىنىنى زىلزىلىگە كەلتۈرۈپ، باشلىنىش مۇراسىمىنىڭ كەيپىياتىنى يۇقىرى پەللىگە كۆتۈردى. مۇسابىقىنىڭ باشلىنىش مۇراسىمىدا ئورۇنلانغان مىللىيچە ئەنئەنىۋى ئويۇنلارنىڭ تۈرى كۆپ، مەزمۇنى مول، شەكلى ئۆزگىچە بولۇپ، يوپۇغلىقلارنىڭ روھىي قىياپىتىنى نامايان قىلدى.
</S>
<S ID=26811>
   يوپۇغا ناھىيەلىك پارتكوم دائىمىي كومىتېتىنىڭ ئەزاسى، تەشۋىقات بۆلۈمىنىڭ باشلىقى غەنى نەسىردىن مۇنداق دېدى: بۇ قېتىمقى مىللىيچە چېلىشىش مۇسابىقىسى ئاپتونوم رايونلۇق تەنتەربىيە ئىدارىسى ئۇيۇشتۇرغان، يوپۇغا ناھىيەلىك خەلق ھۆكۈمىتى ئۆتكۈزۈشنى ئۈستىگە ئالغان، شىنجاڭ ئېغىرلىق كۆتۈرۈش، ياپونچە چېلىشىش، مىللىيچە چېلىشىش ھەركىتىنى باشقۇرۇش مەركىزى ئۆتكۈزۈشكە ياردەملەشكەن، ئاپتونوم رايونىمىزنىڭ تۇنجى نۆۋەتلىك ‹‹ئوغلانلار›› مىللىيچە چېلىشىش بويىچە چېمپىيونلۇقنى تالىشىش مۇسابىقىسى بولۇپ، ئاپتونوم رايونىمىزدىكى ‹‹ئوغلانلار››نىڭ كارامىتى ۋە ‹‹شىنجاڭ روھى››نى نامايان قىلىش مەقسەت قىلىنغان؛ ئاممىنىڭ ئىشىك ئالدىدا ئۇلار ياقتۇرىدىغان ئەنئەنىۋى تەنھەرىكەت مۇسابىقىسىنى ئۆتكۈزۈش ھەر مىللەت ئاممىنىڭ تەنتەربىيە پائالىيەتلىرىگە قاتنىشىش ئاكتىپلىقىنى قوزغاش، يوپۇغىدىكى ھەر مىللەت كادىرلار، ئاممىنىڭ روھىي قىياپىتىنى نامايان قىلىش، مەملىكەت خەلقىگە يوپۇغىنىڭ گۈزەللىكىنى بىلدۈرۈشتە ئاكتىپ رول ئوينايدۇ.
</S>
<S ID=26812>
   يوپۇغا ناھىيەلىك پارتكومنىڭ شۇجىسى جاڭ ۋېيخۇا مۇنداق دېدى: ئاپتونوم رايونىمىزنىڭ تۇنجى نۆۋەتلىك ‹‹ئوغلانلار›› مىللىيچە چېلىشىش بويىچە چېمپىيونلۇقنى تالىشىش مۇسابىقىسىنى ناھىيەمىزدە ئۆتكۈزۈش ناھىيەمىزنىڭ تۈرلۈك خىزمەتلىرىنى ياخشى ئىشلىشىمىز ئۈچۈن زور ئىلھام بولدى. ئىشىنىمىزكى، مۇسابىقە قەلبلەرنى، كۈچلەرنى مۇجەسسەملەيدىغان، ئىلغار مەدەنىيەتنى ئەۋج ئالدۇرىدىغان كاتتا مەرىكە بولغۇسى، ناھىيەمىزنىڭ تەنتەربىيە، مەدەنىيەت ئىشلىرىنىڭ جۇش ئۇرۇپ راۋاجلىنىشىغا تۈرتكە بولغۇسى، ناھىيەمىزدىكى ھەر مىللەت كادىرلار، ئاممىنى تېخىمۇ تولۇپ تاشقان قىزغىنلىق، تېخىمۇ كۆتۈرەڭگۈ روھتا مەدەنىيەت، تەنتەربىيە ئىشلىرىنىڭ زور تەرەققىياتىنى ئىلگىرى سۈرۈشكە ئاتلاندۇرغىسى.
</S>
</TEXT>
/BODY
/DOC