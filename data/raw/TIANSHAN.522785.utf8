<DOC>
<DOCID>TIANSHAN.522785</DOCID>
<HEADER>
<CLASS>خەلقئارا</CLASS>
<DATE>2016-05-12 10:57:33</DATE>
</HEADER>
<BODY>
<HEADLINE>
<S ID=27931>
خەلقئارا قىسقا خەۋەرلەر
</S>
</HEADLINE>
<TEXT>
<S ID=27932>
   ياۋروپا كومىتېتى 10 – ماي مەزكۇر ئاپپاراتقا ئەزا 47 دۆلەتكە تەكلىپ بېرىپ، ھەر قايسى ئەزا دۆلەتلەرنىڭ ئىجتىمائىي مۇلازىمەت كەسپىدىكىلەرنىڭ كۆچمەنلەرنى باشقۇرۇش ئاپپاراتىنى كۆچمەنلەر ئۇچۇرى بىلەن تەمىنلىشىنى چەكلىشىنى، قانۇنلۇق تۇرۇش كىنىشكىسى يوق كۆچمەنلەرنىڭ ئۆزى تۇرۇشلۇق دۆلەتتە داۋالىنىش، ئوقۇش قاتارلىق ئاساسىي ھوقۇق – مەنپەئەتتىن بەھرىمەن بولۇشىغا كاپالەتلىك قىلىشىنى مۇراجىئەت قىلدى.
</S>
<S ID=27933>
   ب د ت يىغىنى رەئىسى لوككېتوفت 10 – ماي ب د ت باش ئىشتابىدا مۇخبىرلارغا: ب د ت يىغىنى 7 – ئىيۇن كېيىنكى نۆۋەتلىك باش كاتىپ نامزاتىنى تاللاش توغرىسىدا ھەر قايسى ئەزا دۆلەتلەر بىلەن بىرەسمىي سۆھبەت ئۆتكۈزۈپ، باش كاتىپ يېڭى نامزاتلىرىغا باراۋەر يۈزتۇرا ئىمتىھان بېرىش پۇرسىتى يارىتىدۇ، دېدى.
</S>
<S ID=27934>
   رۇسىيەنىڭ ئىستراتېگىيەلىك راكېتا قىسىمىنىڭ قوماندانى كاراكايېۋ 10 – ماي: رۇسىيە فورما ئالماشتۇرۇش، يېڭىچە باشقۇرۇلىدىغان بومبا سىستېمىسىنى تەتقىق قىلىش قاتارلىق كۆپ خىل ۋاسىتە ئارقىلىق ئامېرىكىنىڭ باشقۇرۇلىدىغان بومبىغا قارشى سىستېمىنى تەتقىق قىلىشى ۋە ئورۇنلاشتۇرۇشىغا قارشى تۇرىدۇ، دېدى. كاراكايېۋ مۇنداق دېدى: رۇسىيەنىڭ ئىستراتېگىيەلىك راكېتا قىسىمىنىڭ قورال – ياراغلىرى ئوڭۇشلۇق يېڭىلىنىۋاتىدۇ، 2021 – يىلىنىڭ ئاخىرىغا بارغاندا، رۇسىيەنىڭ يېرىمدىن ئارتۇق راكېتا قىسىمى ‹‹يارس›› ناملىق قىتئەلەر ئارا ئۇچىدىغان باشقۇرۇلىدىغان بومبىنى سەپلەپ، رۇسىيەنىڭ يادرو تەھدىت كۈچىگە كاپالەتلىك قىلىدۇ.
</S>
<S ID=27935>
   ب د ت نىڭ دائىمىي مۇئاۋىن باش كاتىپى ئېۋېريسىن بىلەن ب د ت يىغىنى رەئىسى لوككېتوفت 10 – ماي ھەر قايسى دۆلەتلەرنىڭ ب د ت نىڭ توقۇنۇشنىڭ ئالدىنى ئېلىش ۋە توقۇنۇشنى سىياسىي يول بىلەن ھەل قىلىش جەھەتتە كۆرسەتكەن تىرىشچانلىقىنى قوللىشىنى مۇراجىئەت قىلدى. ئېۋېريسىن مۇنداق دېدى: دۇنيا تىنچلىقى ۋە خەۋپسىزلىكى زور خىرىسقا دۇچ كېلىۋاتىدۇ. ئون يىلدىن بۇيان، ئىچكى ئۇرۇش ئۈچ ھەسسە كۆپەيدى. دۇنيادىكى 125 مىليون كىشى ئىنسانپەرۋەرلىك ياردىمىگە جىددىي موھتاج بولدى، %80 ئىنسانپەرۋەرلىك ياردىمى ئېھتىياجىنى توقۇنۇش، كىلىمات ئۆزگىرىشى، تەبىئىي ئاپەتلەر پەيدا قىلدى.
</S>
<S ID=27936>
   ياپونىيە ۋە ئامېرىكا 10 – ماي ياپونىيەگە يەتتە دۆلەت گۇرۇھى باشلىقلار يىغىنىغا قاتنىشىش ئۈچۈن بارىدىغان ئامېرىكا زۇڭتۇڭى ئوبامانىڭ 27 – ماي خىروشىمادا زىيارەتتە بولىدىغانلىقىنى جاكارلىدى. لېكىن ئامېرىكا: بۇ ئامېرىكىنىڭ 2 – دۇنيا ئۇرۇشى مەزگىلىدە خىروشىماغا ئاتوم بومبىسى تاشلىغانلىقى سەۋەبىدىن كەچۈرۈم سورايدىغانلىقىنى بىلدۈرمەيدۇ، دېدى. ياپونىيە ھۆكۈمىتى: يەتتە دۆلەت گۇرۇھى باشلىقلار يىغىنى 26 – مايدىن 27 – مايغىچە ياپونىيەنىڭ ميې – كېن ناھىيەسىنىڭ ئىسى – شىمادا ئۆتكۈزۈلىدۇ، دېدى. يىغىن مەزگىلىدە ئوباما ياپونىيە باش ۋەزىرى ئابې شىنزونىڭ ھەمراھلىقىدا 400 كىلومېتىر يىراقلىققا جايلاشقان خىروشىمانى زىيارەت قىلىدۇ. ياپونىيە تاراتقۇلىرى: ئوباما ۋەزىپە ئۆتەۋاتقان مەزگىلىدە خىروشىمانى زىيارەت قىلغان تۇنجى ئامېرىكا زۇڭتۇڭى بولۇپ قالىدۇ، دېدى.
</S>
<S ID=27937>
   رۇسىيە زۇڭتۇڭى پۇتىن 10 – ماي: رۇسىيە بىلەن ئامېرىكا ھەمكارلىقىنىڭ سۇرىيەگە ئاكتىپ ۋە تۈپ ئۆزگىرىش ئېلىپ كېلىشىنى ئۈمىد قىلىمەن، دېدى. پۇتىن: ھازىر زېھنىمىزنى مەركەزلەشتۈرۈپ سۇرىيە ھەرىكىتىدە بايقالغان مەسىلە ۋە يېتەرسىزلىكلەرنى تېپىپ چىقىپ، ھەر بىر مەسىلىنى ئۈزۈل – كېسىل تەھلىل قىلىپ، تۈزىتىش تەدبىرى قوللىنىمىز، دېدى.
</S>
<S ID=27938>
   لىۋان مىللىي پارلامېنتى 10 – ماي: ئەسلىدە 10 – ماي ئۆتكۈزۈش پىلانلانغان لىۋان زۇڭتۇڭ سايلىمى ئاۋاز بېرىشكە قاتنىشىدىغان پارلامېنت ئەزالىرىنىڭ سانى قانۇندا بەلگىلەنگەن سانغا يەتمىگەنلىكتىن يەنە كېچىكتۈرۈلدى، دەپ جاكارلىدى. بۇ، لىۋان مىللىي پارلامېنتى 2014 – يىلى 4 – ئايدىن بۇيان زۇڭتۇڭ سايلىمىغا ئاۋاز بېرىشنى 39 – قېتىم كېچىكتۈرۈشى. لىۋاننىڭ ئاساسىي قانۇنىغا ئاساسەن، مىللىي پارلامېنتنىڭ ئۈچتىن ئىككى قىسمىدىن ئارتۇق ئەزاسى ئاۋاز بېرىشكە قاتناشقاندىلا زۇڭتۇڭ سايلىمىغا ئاۋاز بەرگىلى بولىدۇ. لىۋاننىڭ بۇ نۆۋەتلىك مىللىي پارلامېنتى 128 ئەزادىن تەركىب تاپقان بولۇپ، 10 – ماي ئاران 41 ئەزا زۇڭتۇڭ سايلىمىغا ئاۋاز بېرىشكە كەلگەن، بۇ قانۇندا بەلگىلەنگەن ئەڭ تۆۋەن بولغاندىمۇ 86 كىشى قاتنىشىش ئۆلچىمىگە يەتمىگەن.
</S>
<S ID=27939>
   ئىران دۆلەت مۇداپىئە مىنىستىرى ھۈسەيىن داھگەن 10 – ماي ئىراننىڭ ئىككى ھەپتە بۇرۇن مۇساپىسى 2000 كىلومېتىرغا يېتىدىغان زەمبىرەك ئوقىسىمان ئۇچىدىغان باشقۇرۇلىدىغان بومبىنى سىناق قىلغانلىقىنى ئىنكار قىلدى. ئىران تاسنىم ئاخبارات ئاگېنتلىقىنىڭ خەۋىرىگە قارىغاندا، داھگەن شۇ كۈنى بايانات ئېلان قىلىپ: ئىران يېقىندا باشقۇرۇلىدىغان بومبا سىناق قىلمىدى، لېكىن ئىران باشقۇرۇلىدىغان بومبا تەتقىق قىلىپ ياساشنى ئۆز ئىچىگە ئالغان ھەربىي مۇداپىئە تەدبىرى ئۈستىدىكى ئىزدىنىشنى توختىتىپ قويغىنى يوق، بۇ ئىراننىڭ دۆلەت خەۋپسىزلىكىگە كاپالەتلىك قىلىش ئۈچۈن، دېدى.
</S>
</TEXT>
/BODY
/DOC