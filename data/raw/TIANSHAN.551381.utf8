<DOC>
<DOCID>TIANSHAN.551381</DOCID>
<HEADER>
<CLASS>شىنجاڭ</CLASS>
<DATE>2016-09-22 11:56:52</DATE>
</HEADER>
<BODY>
<HEADLINE>
<S ID=49794>
چىمەن دوپپا قەشقەر دېھقانلىرىنىڭ بېيىش يولىنى ئاچتى
</S>
</HEADLINE>
<TEXT>
<S ID=49795>
   چېن چياڭۋېي خەۋەر قىلىدۇ: شىنجاڭ خەلقئارا كۆرگەزمە مەركىزىنىڭ 11 – نومۇرلۇق توقۇمىچىلىق ۋە كىيىم – كېچەك كۆرگەزمە سارىيىدىكى كىچىكرەك بىر يايما ئورنىغا چىمەن دوپپا ۋە كەشتە بۇيۇملىرى تىزىلغانىدى.
</S>
<S ID=49796>
‹‹بۇلارنى كەنتىمىزدىكىلەر ئۆز قولى بىلەن تىككەن، تېخىمۇ كۆپ خېرىدار بىلەن ھەمكارلىشىشنى ۋە زاكاز قوبۇل قىلىشنى ئۈمىد قىلىمىز›› دېدى قەشقەر شەھىرى قوغان يېزىسى كىچىكئېرىق كەنتى پارتىيە ياچېيكىسىنىڭ شۇجىسى ئابدۇرېشىت ئىبراھىم.
</S>
<S ID=49797>
   بۇ ئابدۇرېشتنىڭ جۇڭگو ئاسىيا – ياۋروپا كۆرگەزمىسىگە تۇنجى قېتىم قاتنىشىشى ئەمەس.
</S>
<S ID=49798>
ئۇ 2014 – يىلى كىچىكئېرىق كەنتىدىكىلەر تىككەن دوپپىلارنى 4 – نۆۋەتلىك جۇڭگو ئاسىيا – ياۋروپا كۆرگەزمىسىنىڭ خاتىرە بۇيۇمى سۈپىتىدە كۆرگەزمىگە قاتناشقان سىياسىي ئەربابلار ۋە ئەزىز مېھمانلارغا تەقدىم قىلغان.
</S>
<S ID=49799>
   ‹‹شۇ قېتىم كەنتىمىز تۇنجى قېتىم زور سوممىلىق زاكاز قوبۇل قىلغان، زاكاز ئومۇمىي سوممىسى 120 مىڭ يۈەنگە يەتكەن بولۇپ، كەنتتىكى ئاياللار ئىككى ئايدەك ئالدىراش ئىشلىگەنىدى.
</S>
<S ID=49800>
كۆپچىلىك شۇ قېتىم ئەمگىكىنىڭ مېۋىسىنى تېتىپ، بەزىلەر 10 مىڭ يۈەندىن، بەزىلەر نەچچە مىڭ يۈەندىن كىرىم قىلغانىدى››، دېدى ئابدۇرېشىت.
</S>
<S ID=49801>
   كىچىكئېرىق كەنتىنىڭ جۇڭگو ئاسىيا – ياۋروپا كۆرگەزمىسىگە قاتنىشىشىغا شىنجاڭ خەلقئارا كۆرگەزمە ئىشلىرى ئىدارىسىدىن كەنتكە چۈشكەن خىزمەت گۇرۇپپىسى سەۋەبچى بولغان.
</S>
<S ID=49802>
شىنجاڭ خەلقئارا كۆرگەزمە ئىشلىرى ئىدارىسىدىن 3 – تۈركۈمدە كىچىكئېرىق كەنتىگە چۈشكەن خىزمەت گۇرۇپپىسىنىڭ مۇئاۋىن باشلىقى ۋۇ جيې مۇنداق دېدى: بىز كىچىكئېرىق كەنتىنى توققۇز كىۋادرات مېتىرلىق ھەقسىز يايما ئورنى بىلەن تەمىنلىدۇق، كۆرگەزمىگە قاتنىشىش ئارقىلىق، كەنت ئاھالىسىنىڭ تېخىمۇ كۆپ زاكاز قوبۇل قىلىپ، كىرىمىنى كۆپەيتىپ، نامراتلىقتىن قۇتۇلۇشىنى ئۈمىد قىلىمىز.
</S>
<S ID=49803>
كۆرگەزمىدىن ئىبارەت سۇپا ئارقىلىق كەنت ئاھالىسىنىڭ نەزەر دائىرىسىنى كېڭەيتىپ، كەسىپكە دائىر تېخىمۇ كۆپ ئۇچۇر ئىگىلىشىگە شارائىت يارىتىپ بەرمەكچىمىز.
</S>
<S ID=49804>
   ئابدۇرېشىت مۇنداق دېدى: 2014 – يىلى جۇڭگو ئاسىيا – ياۋروپا كۆرگەزمىسىگە قاتناشقاندىن تارتىپ ھازىرغىچە، چىمەن دوپپا قاتارلىق تۈرلەرنىڭ تۈرتكىسىدە كەنت ئاھالىسىنىڭ يىللىق ئوتتۇرىچە كىرىمى 8000 يۈەندىن 12 مىڭ يۈەنگە كۆپەيدى.
</S>
<S ID=49805>
بۇ تۈرنىڭ ئەڭ چوڭ پايدىسى شۇ بولدىكى، كەنتتىكى 40 ياشتىن ئاشقان ئاياللار كىرىمىنى ئاشۇرۇش يولىنى تاپتى.
</S>
<S ID=49806>
   ‹‹بۇلارنى ئۆز قولۇم بىلەن تىكتىم. بۇ نۆۋەتلىك كۆرگەزمە ئارقىلىق تېخىمۇ كۆپ كىشىنىڭ بىز تىككەن چىمەن دوپپا ۋە كەشتە بۇيۇملىرىنى ياقتۇرۇپ قېلىشىنى ئۈمىد قىلىمەن››، دېدى 23 ياشلىق توختىگۈل زۇنۇن بېشىدىكى دوپپىسىنى كۆرسىتىپ.
</S>
<S ID=49807>
ئۇ بۇ دوپپىلار بىلەن بېيىش ئارزۇسىنىڭ روياپقا چىقىشىنى ئۈمىد قىلدى.
</S>
<S ID=49808>
‏
</S>
</TEXT>
/BODY
/DOC