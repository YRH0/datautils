<DOC>
<DOCID>TIANSHAN.535730</DOCID>
<HEADER>
<CLASS>مەملىكەت</CLASS>
<DATE>2016-07-20 10:59:48</DATE>
</HEADER>
<BODY>
<HEADLINE>
<S ID=33895>
ئايال قەھرىمان شياڭ جىڭيۈ: ئاچا – سىڭىللار، قەددىمىزنى رۇسلايلى!
</S>
</HEADLINE>
<TEXT>
<S ID=33896>
  خۇنەن ئۆلكىسىنىڭ شۈپۇ ناھىيەسىدىكى جىڭيۈ مەكتىپى. 16 – ئىيۇن ئەتىگەندە دۆلەت بايرىقى قۇياش نۇرىدا جەۋلان قىلاتتى، بالىلارنىڭ جاراڭلىق كىتاب ئوقۇۋاتقان ئاۋازى ئاڭلىنىپ تۇراتتى، ‹‹ئۆزىگە قاتتىق تەلەپ قويۇش، ئومۇمنى كۆڭلىگە پۈكۈش›› دېگەن مەكتەپ تەلىمى 100 يىللىق تارىخقا ئىگە بۇ مەكتەپنىڭ ئوقۇتۇش بىناسىغا ئويۇلغان بولۇپ، كۆزگە ئالاھىدە چېلىقاتتى.
</S>
<S ID=33897>
   بۇنىڭدىن 100 يىل ئىلگىرىكى 1916 – يىلى 6 – ئايدا چاڭشا جۇنەن قىزلار مەكتىپىنى پۈتكۈزگىنىگە ئۇزاق بولمىغان شياڭ جىڭيۈ يۈك – تاقلىرىنى يۈدۈپ، يۇرتى شۈپۇ ناھىيەسىنىڭ ۋېنچاڭگې دېگەن يېرىگە قايتىپ، ئاكىسىنىڭ ئورنىغا ناھىيەلىك قىزلار مەكتىپىنىڭ مۇدىرى بولغان.
</S>
<S ID=33898>
   شياڭ جىڭيۈ ‹‹دۆلەتنى مائارىپ ئارقىلىق قۇتقۇزۇش›› مەقسىتىدە مەكتەپ تەلىمى بېكىتىپ، قىزلار بىلەن ئوغۇللارنى ئارىلاشتۇرۇپ ئوقۇتۇش ئۇسۇلىنى قوللىنىپ، ئەر ئوقۇتقۇچىلارنى تەكلىپ قىلغان، يېڭى ئوقۇتۇش ماتېرىياللىرىنى ئىشلەتكەن؛ يېنىك ئاتلېتىكا، توپ تۈرلىرى ۋە گېمناستىكا قاتارلىق دەرسلىكلەرنى تەسىس قىلغان، تەنھەرىكەت مۇسابىقىسى ئۆتكۈزگەن... شۇنىڭ بىلەن مەكتەپنىڭ قىياپىتى پۈتۈنلەي يېڭى تۈسكە كىرگەن.
</S>
<S ID=33899>
   شياڭ جىڭيۈ ئىككى يىللا مۇدىر بولغان بولسىمۇ، بۇ مەزگىل ئۇنىڭ 33 يىللىق ھاياتىدا ئىنتايىن قىممەتلىك ئىدى. شۈپۇ قىزلار مەكتىپى ئۇنى خاتىرىلەش ئۈچۈن يېڭى جۇڭگو قۇرۇلغاندىن كېيىن بۇ مەكتەپنى ‹‹جىڭيۈ مەكتىپى›› دەپ ئاتىغان. ھازىرقى مەكتەپ مۇدىرى شۈ چىڭجياڭ مۇنداق دېدى: شياڭ جىڭيۈ ئەينى ۋاقىتتىكى ‹‹ئەرلەر ئېزىز، ئاياللار خار›› دەيدىغان ئەنئەنىۋى قاراشنى ئۆزگەرتكەن. ئۇ مەكتەپتە قىز ئوقۇغۇچىلارنىڭ پۇتىنى بوغماسلىقنى تەلەپ قىلىپ، ئۆزى ئۇلارنىڭ پايتىمىسىنى يېشىۋەتكەن ھەم ھەر بىر قىز ئوقۇغۇچىغا ھەمراھ بولۇپ، ئۇلارنىڭ ئۆيىگە بېرىپ ئاتا – ئانىلىرىغا خىزمەت ئىشلىگەن. ئۇ تەشەببۇس قىلغان ‹‹كىشىلىك تۇرمۇشنىڭ قىممىتىنىڭ قانچىلىك بولىدىغانلىقىنى كىشىلەرنىڭ جەمئىيەتكە قوشقان تۆھپىسىنىڭ چوڭ – كىچىكلىكى بەلگىلەيدۇ›› دېگەن مەشھۇر سۆزى ھازىر مەكتەپ بىناسىغا ئويۇلغان بولۇپ، ئەۋلادمۇ ئەۋلاد ئوقۇغۇچىلارنىڭ ئۆسۈپ يېتىلىشىگە ئىلھام بەرمەكتە.
</S>
<S ID=33900>
   شياڭ جىڭيۈنىڭ ئەسلىي ئىسمى شياڭ جۈنشيەن بولۇپ، ئۇ 1895 – يىلى شۈپۇ ناھىيە بازىرىنىڭ گۈەنشى كوچىسىدىكى باي سودىگەر ئائىلىسىدە تۇغۇلغان. مۇخبىر يېقىندا شۈشۈي دەرياسى بويىدىكى شياڭ جىڭيۈنىڭ ئەسلىي تۇرالغۇسىنى زىيارەت قىلدى. 100 يىلدىن ئارتۇق تارىخقا ئىگە بۇ چاسا قورۇ ھىلىھەم ياخشى ساقلانغان، ئەسلىي تۇرالغۇغا ئۇنىڭ يېنىدىكى شياڭ جىڭيۈنىڭ ئىش – ئىزلىرى كۆرگەزمىخانىسى بىلەن كىچىك مەيدان قوشۇلۇپ ‹‹يولداش شياڭ جىڭيۈ خاتىرە سارىيى›› دەپ ئاتالغان.
</S>
<S ID=33901>
   ‹‹يولداش شياڭ جىڭيۈ خاتىرە سارىيى››نىڭ باشلىقى ليۇ رۇڭخۇا تونۇشتۇرۇپ مۇنداق دېدى: شياڭ جىڭيۈنى ئاياللارنىڭ ئىچىدىن چىققان قەھرىمان، دېيىشكە بولىدۇ. ئۇ ئۆسمۈرلۈك ۋاقتىدىلا دۆلەت ۋە مىللەتنى قۇتقۇزۇش ئۈچۈن جاھاننى زىلزىلىگە سالىدىغان ئىشلارنى قىلىشقا ئىرادە باغلىغان. ئۇ 1912 – يىلى ئەلا نەتىجە بىلەن خۇنەن ئۆلكىلىك 1 – قىزلار پېداگوگىكا مەكتىپىگە ئۆتۈپ، ئىككى يىلدىن كېيىن جۇنەن قىزلار مەكتىپىگە يۆتكەلگەن ھەم فېئودال ئەكسىيەتچى كۈچلەردىن ئېھتىيات قىلىش ۋە ئۇلارغا قارشى تۇرۇش ئۈچۈن، ئىسمىنى شياڭ جىڭيۈ دەپ ئۆزگەرتكەن.
</S>
<S ID=33902>
   ‹‹4 – ماي›› ھەرىكىتى پارتلىغاندىن كېيىن، شياڭ جىڭيۈ ماۋ زېدۇڭ، سەي خېسېن قۇرغان يېڭى دېموكراتىيە ئىلمىي جەمئىيىتىگە ئەزا بولغان؛ 1919 – يىلىنىڭ ئاخىرىدا يەنە خۇنەنلىك بىرقانچە ئوقۇغۇچى بىلەن بىرلىكتە فىرانسىيەگە بېرىپ تىرىشچانلىق بىلەن ئىشلەپ ئىقتىسادچىللىق بىلەن ئوقۇش جەريانىدا جۇڭگو كوممۇنىستىك پارتىيەسىنى قۇرۇش ھەرىكىتىگە ئاكتىپ قاتناشقان. شياڭ جىڭيۈ 1920 – يىلى فىرانسىيەنىڭ مونتارگىس بازىرىدا ئۆزى بىلەن مەسلەكداش بولغان سەي خېسېن بىلەن توي قىلغان.
</S>
<S ID=33903>
   شياڭ جىڭيۈ 1922 – يىلى ۋەتەنگە قايتىپ كەلگەندىن كېيىن پارتىيەگە كىرىش رەسمىيىتىنى بېجىرگەن، كېيىن پارتىيە 2 – ، 3 – ، 4 – ۋە 5 – قۇرۇلتايلىرىغا قاتناشقان، پارتىيە 2 – ، 3 – 4 – قۇرۇلتايلىرىدا مەركىزىي كومىتېتنىڭ ئەزالىقىغا سايلانغان ھەم ئىزچىل مەركىزىي كومىتېت ئاياللار بۆلۈمىنىڭ باشلىقى بولغان. 1925 – يىلى 5 – ئايدا مەركىزىي بىيۇرونىڭ ئەزالىقىغا تولۇقلاپ سايلانغان. ماۋ زېدۇڭ يەنئەندە ئامېرىكىلىق يازغۇچى سىنو بىلەن جۇڭگو كوممۇنىستىك پارتىيەسىنىڭ تارىخىنى ئەسلەپ ئۆتكەندە: شياڭ جىڭيۈ جۇڭگو كوممۇنىستىك پارتىيەسىنى قۇرغانلار ئىچىدىكى بىردىنبىر ئايال، دەپ كۆرسەتكەنىدى. جۇ ئېنلەي: شياڭ جىڭيۈ تۇنجى بولۇپ پارتىيە مەركىزىي كومىتېتىنىڭ ئەزالىقىغا سايلانغان ئايال، مەركىزىي كومىتېت ئاياللار بۆلۈمىنىڭ تۇنجى ئايال باشلىقى، دەپ كۆرسەتكەنىدى.
</S>
<S ID=33904>
   شياڭ جىڭيۈ ئىنقىلاب داۋامىدا ئايال قەھرىماننىڭ يۈكسەك غەيرەت – جاسارىتىنى نامايان قىلغان. ئۇ باشلامچىلىق قىلىپ ئايال ئىشچىلار ئارىسىغا بېرىپ، شاڭخەي جابېي يىپەك زاۋۇتىدىكى ئايال ئىشچىلار ۋە نەنياڭ تاماكا زاۋۇتىدىكىلەرنىڭ كەڭ كۆلەمدە ئىش تاشلىشىغا رەھبەرلىك قىلغان، ئاياللار ئازادلىق جەمئىيىتىنى قۇرغان.
</S>
<S ID=33905>
   شياڭ جىڭيۈ 1927 – يىلى ئاق تېررورلۇق قاپلىغان ۋۇخەن شەھىرىدە مەخپىي كۈرەشنى داۋاملاشتۇرۇپ، پارتىيەنىڭ مەخپىي ئورگان گېزىتى ‹‹داجياڭ گېزىتى››گە باش مۇھەررىر بولغان. 1928 – يىلى 3 – ئايدا خائىننىڭ ساتقىنلىق قىلىشى بىلەن خەنكۇ شەھىرىدىكى فىرانسىيە كونسېسسىيەسىدە قولغا ئېلىنىپ، ئۇزاق ئۆتمەي گومىنداڭنىڭ ۋۇخەن گارنىزونى ھەربىي قانۇن باشقارمىسىغا ئۆتكۈزۈپ بېرىلىپ، قاتتىق قىيىن – قىستاققا ئېلىنغان. 1928 – يىل 5 – ئاينىڭ 1 – كۈنى پۈتۈن دۇنيادىكى پۇرولېتارلارنىڭ بايرىمى ‹‹1 – ماي›› خەلقئارا ئەمگەكچىلەر بايرىمىدا 33 ياشقا كىرگەن شياڭ جىڭيۈ جازا مەيدانىغا ئېلىپ بېرىلغان. ئۇ يول بويى ئىنقىلابىي شوئارلارنى توۋلاپ، گومىنداڭ ئەكسىيەتچىلىرىنى قاتتىق ئالاقزادە قىلىۋەتكەن، ژاندارمىلار ئۇنىڭ ئېغىزىغا تاش تىقىپ، تاسما بىلەن باغلاپ، سۆزلىيەلمەس قىلىپ قويغان، ئاخىرىدا ئۇنى ۋەھشىيلەرچە ئۆلتۈرگەن.
</S>
<S ID=33906>
   سەي خېسېن شۇم خەۋەرنى ئاڭلىغاندىن كېيىن، ‹‹يولداش شياڭ جىڭيۈنىڭ تەرجىمىھالى›› دېگەن تېمىدا ماقالە يېزىپ، ئۇنى چوڭقۇر ئەسلىگەن. ئۇ ماقالىسىدە: ئۇلۇغ جىڭيۈ، باتۇر جىڭيۈ، سىز تېخى ھايات، سىز مەڭگۈ ھايات! سىز مېنىڭ سۆيگۈنۈم بولۇپلا قالماي، جۇڭگو پىرولېتارىيات ئىنقىلابچىلىرىنىڭمۇ مەڭگۈلۈك سۆيگىنى! دەپ يازغان.
</S>
<S ID=33907>
   شۈپۇ ناھىيەلىك پارتكومنىڭ شۇجىسى مېڭ خەن مۇنداق دېدى: شياڭ جىڭيۈ دۆلەت ۋە خەلقنىڭ بېشىغا كەلگەن بالايى – ئاپەتتىن قايغۇرۇپ، مەردانىلىق بىلەن باشقىلارنىڭ ئالدىدا مېڭىپ، مەسئۇلىيەتنى دادىل زىممىسىگە ئېلىپ، قۇربان بولۇشتىن قورقمىغان. ئۇ قەلبىمىزدە مەڭگۈ نۇر چېچىپ تۇرىدىغان ئابىدە. شياڭ جىڭيۈ ‹‹خۇنەنلىك قىز ئوقۇغۇچىلارنىڭ فىرانسىيەدە تىرىشچانلىق بىلەن ئىشلەپ، ئىقتىسادچىللىق بىلەن ئوقۇش ئۇيۇشمىسى نىزامنامىسى››دە ئوتتۇرىغا قويغان ھورۇنلۇق قىلماسلىق، ياسانماسلىق، يامان ئىللەتلەرنى تۈزىتىش، دېگەن سۆزى ھازىرمۇ ناھايىتى كۈچلۈك رېئال ئەھمىيەتكە ئىگە بولۇپ، پارتىيەلىك كادىرلارنىڭ ‹‹ئىككىنى ئۆگىنىش، بىر بولۇش››، ‹‹ئۈچتە تەلەپچان، ئۈچتە راستچىل بولۇش›› ۋە ‹‹تۆت خاھىشقا قارشى تۇرۇش›› ھەرىكەت مىزانى. بۇ كۆپچىلىكتىن غايە ۋە ئېتىقادتا چىڭ تۇرۇپ، قەددىنى رۇسلاپ، راھەت – پاراغەتكە بېرىلىدىغان ئىدىيەنى مەنبەدىن تۈگىتىپ، جەمئىيەتتە ياخشى ئىشلارنى قىلىپ، يامان ئىشلارنى تۈگىتىدىغان ئۇلۇغۋار روھنى يېتىلدۈرۈپ، دەۋر يۈكلىگەن تارىخىي مەسئۇلىيەتنى باتۇرلۇق بىلەن ئۈستىگە ئېلىشنى تەلەپ قىلىدۇ.
</S>
<S ID=33908>
(شىنخۇا ئاگېنتلىقى)
</S>
<S ID=33909>
‏
</S>
</TEXT>
/BODY
/DOC