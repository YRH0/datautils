<DOC>
<DOCID>TIANSHAN.485519</DOCID>
<HEADER>
<CLASS>شىنجاڭ</CLASS>
<DATE>2016-01-06 15:12:15</DATE>
</HEADER>
<BODY>
<HEADLINE>
<S ID=1061>
3 تىرىليون يۈەنلىك مەدەنىيەت ئىستېمالى بوشلۇقىنى قانداق تولۇقلاش كېرەك؟
</S>
</HEADLINE>
<TEXT>
<S ID=1062>
‹‹13 – بەش يىللىق يىرىك پىلان تەكلىپى››دىن مەدەنىيەت ئىستېمالىنى كۈچەيتىشكە نەزەر
</S>
<S ID=1063>
   ھازىر دۆلىتىمىز ئاھالىلىرىنىڭ ئىستېمال سەۋىيەسى كۈنسېرى ئۆسۈۋاتقان بولسىمۇ، مەدەنىيەت ئىستېمالى يەنىلا تۆۋەن بولۇۋاتىدۇ.
</S>
<S ID=1064>
مەدەنىيەت تارماقلىرى تارقاتقان ‹‹مەدەنىيەت ئىستېمالى كۆرسەتكۈچى دوكلاتى››دا كۆرسىتىلىشىچە، دۆلىتىمىزنىڭ مەدەنىيەت ئەمەلىي ئىستېمال كۆلىمى بىلەن يوشۇرۇن ئىستېمال كۆلىمى ئارىسىدىكى بوشلۇق 3 تىرىللىيون يۈەندىن ئاشىدىكەن.
</S>
<S ID=1065>
   ‹‹جامائەت مەدەنىيەت مۇلازىمىتى سىستېمىسى ئاساسىي جەھەتتىن شەكىللەندى، مەدەنىيەت كەسپى تۈۋرۈك كەسىپكە ئايلاندى››.
</S>
<S ID=1066>
يېقىندا ئېلان قىلىنغان ‹‹13 – بەش يىللىق يىرىك پىلان تەكلىپى››دە، مەدەنىيەت كەسپىنىڭ تەرەققىياتى ئومۇميۈزلۈك ھاللىق جەمئىيەت قۇرۇپ چىقىشنىڭ يېڭى نىشان – تەلىپى قاتارىغا تىزىلدى.
</S>
<S ID=1067>
   مەدەنىيەت ئىستېمالى بازىرىنى جانلاندۇرۇشتا يەنە قانچىلىك يولنى بېسىش كېرەك؟
</S>
<S ID=1068>
   3 تىرىليون يۈەنلىك غايەت زور بوشلۇق ۋە مەدەنىيەت ئىستېمالىدىن ئىبارەت ئىككى چوڭ زىددىيەت گەۋدىلەندى
</S>
<S ID=1069>
   يېقىنقى مەزگىلدىن بۇيان، مەملىكىتىمىزدە مەدەنىيەت كەسپىنى ئىلگىرى سۈرۈش تەدبىرلىرى كۆپلەپ ئوتتۇرىغا قويۇلدى، جۇڭگونىڭ مەدەنىيەت بازىرىدا يارقىن نۇقتىلار كۆپەيدى.
</S>
<S ID=1070>
دۆلەتنىڭ ئىجتىمائىي مەدەنىيەت ئىشلىرىنى راۋاجلاندۇرۇش سېلىنمىسى ئۈزلۈكسىز ئاشتى، ‹‹جۇڭخۇا خەلق جۇمھۇرىيىتى مەدەنىيەت مىنىستىرلىقىنىڭ 2014 – يىللىق مەدەنىيەت تەرەققىياتى ئىستاتىستىكا ئاخباراتى››دا كۆرسىتىلىشىچە، مەملىكىتىمىزنىڭ مەدەنىيەت ئىشلىرى خىراجىتى ئوخشاش مەزگىلدىكىگە قارىغاندا %10، كىشى بېشىغا توغرا كېلىدىغان مەدەنىيەت ئىشلىرى خىراجىتى ئوخشاش مەزگىلىدىكىگە قارىغاندا %9.4 ئاشقان بولۇپ، ئوخشاش مەزگىلدىكى GDP نىڭ ئېشىش سۈرئىتىدىن يۇقىرى بولغان.
</S>
<S ID=1071>
   گەرچە مەدەنىيەت كەسپىدە ئۇششاق قەدەمدە تېز يۈگۈرۈش ۋەزىيىتى بارلىققا كەلگەن بولسىمۇ، مەدەنىيەت ئىستېمالى ساھەسى دۇچ كەلگەن زىددىيەتكە سەل قاراشقا بولمايدۇ.
</S>
<S ID=1072>
   مەدەنىيەت تارماقلىرى ئېلان قىلغان ‹‹جۇڭگو مەدەنىيەت ئىستېمالى كۆرسەتكۈچى (2013)›› دوكلاتىدا كۆرسىتىلىشىچە، دۆلىتىمىز مەدەنىيەت ئىستېمالىنىڭ يوشۇرۇن كۆلىمى 4 تىرىليون 700 مىليارد يۈەن بولسىمۇ، ئەمەلىي ئىستېمالى ئاران 1 تىرىليون يۈەن ئەتراپىدا بولۇپ، ئىككىسىنىڭ ئارىسىدىكى بوشلۇق 3 تىرىليون يۈەندىن ئاشىدىكەن.
</S>
<S ID=1073>
جۇڭگو پەنلەر ئاكادېمىيەسىنىڭ 2014 – يىلى ئېلان قىلغان دوكلاتىدا كۆرسىتىلىشىچە، 2012 – يىلى دۆلىتىمىزنىڭ مەدەنىيەت مەھسۇلات قىممىتىنىڭ نىسبىتى %3.48كە يەتكەن بولسىمۇ، شەھەر – يېزىلاردىكى ئاھالىلەرنىڭ مەدەنىيەت ئىستېمالى نىسبىتى يەنىلا %2.20كە تۆۋەنلىگەن.
</S>
<S ID=1074>
   مەدەنىيەت ۋە ئىستېمالدىن ئىبارەت ئىككى چوڭ زىددىيەت جامائەت مەدەنىيەت ئىستېمالى جەھەتتىكى ‹‹رازى بولۇش تۇيغۇسى››نى تۆۋەنلىتىۋەتتى.
</S>
<S ID=1075>
مەركەز مالىيە – ئىقتىساد ئۇنىۋېرسىتېتى مەدەنىيەت ئىقتىسادى تەتقىقات يۇرتىنىڭ باشلىقى ۋېي پېڭجۈ ھازىرقى ئىچكى جامائەت ئىستېمالى ئېقىمىغا باھا بەرگەندە مۇنداق دېدى: ‹‹ئادەتتىكى ماددىي ئىستېمالغا سېلىشتۇرغاندا، دۆلىتىمىز ئاھالىلىرىنىڭ مەدەنىيەت ئىستېمالى يەنىلا نىسبەتەن ئاجىز، پاسسىپ بولۇۋاتىدۇ››.
</S>
<S ID=1076>
   شۇنىڭ بىلەن بىللە، مەدەنىيەت ئىستېمالى بازىرىدىكى باشقا زىددىيەتلەرگىمۇ ئەھمىيەت بېرىش كېرەك: چوڭ شەھەرلەرنىڭ مەدەنىيەت، كۆڭۈل ئېچىش تۈرلىرى مول، يېزا ئاھالىلىرى ‹‹بىر ژۇرنالنى ئۈچ يىل كۆرىدۇ، تىكتاك توپ دېگەنلەرنى ئوينىيالمايدۇ››؛ بىر ئويۇن ئون يىل ئورۇنلىنىدۇ، ئامما ياقتۇرىدىغان يەرلىك مەدەنىيەت، كۆڭۈل ئېچىش مەھسۇلاتلىرى كەمچىل؛ دۆلىتىمىزدە ئىشلەنگەن خەلقئارالىق تەسىر كۈچىگە ئىگە فىلىملەر چەكلىك.....
</S>
<S ID=1077>
   ئېھتىياجدىكى ‹‹ئۇسسۇزلۇق››نى قاندۇرۇشتا، ئالدى بىلەن ‹‹تەمىنات مايىللىقى››نى توغرا تېپىش كېرەك
</S>
<S ID=1078>
   سانلىق مەلۇماتلاردا كۆرسىتىلىشىچە، تەرەققىي قىلغان دۆلەتلەرنىڭ مائارىپ، مەدەنىيەت، كۆڭۈل ئېچىش ئىستېمالى ئادەتتە ئاھالىلەر ئومۇمىي ئىستېمالىنىڭ %20ىدىن %30ىگىچە ئىگىلەيدىكەن، ھالبۇكى، دۆلىتىمىزنىڭ 2014 – يىلىدىكى بۇ سانلىق مەلۇماتلىرى ئاران %10.6 بولغان.
</S>
<S ID=1079>
بىر تەرەپتە غايەت زور مەدەنىيەت كەسپى مالىيە سېلىنمىسى، بىر تەرەپتە ئانچە جانلانمىغان مەدەنىيەت ئىستېمالى بازىرى تۇرۇپتۇ، ئۇنداقتا ‹‹تەڭپۇڭسىزلىق›› مەسىلىسى زادى قانداق پەيدا بولغان؟
</S>
<S ID=1080>
پات ئارىدا كېلىدىغان ‹‹13 – بەش يىللىق يىرىك پىلان›› مەزگىلىدە، مەدەنىيەت ئىستېمالىدىكى مەسىلىنى قانداق ھەل قىلىش كېرەك؟
</S>
<S ID=1081>
   ‹‹يۇمشاق ماتېرىيال كاشىلىسى›› بار بولۇپ، ئېسىل مەدەنىيەتنىڭ ‹‹ئىچكى يادروسى›› كەمچىل بولۇۋاتىدۇ.
</S>
<S ID=1082>
‹‹بېيجىڭ مەدەنىيەت ئىجادىيەت كەسىپلىرىنىڭ تەرەققىياتى توغرىسىدىكى دوكلات››نىڭ باش تۈزگۈچىسى ۋاڭ گوخۇانىڭ قارىشىچە، ياۋروپا، ئامېرىكا دۆلەتلىرى مەدەنىيەت كەسپىنى تەرەققىي قىلدۇرۇشتا ئىندىۋىدۇئاللاشقان مەزمۇنغا، يۇقىرى پەن – تېخنىكىلىق ئىپادىلەشكە ۋە پىشقان ئايلىنىش ئەندىزىسىگە تايانغان بولۇپ، ئۇنىڭ ئىچىدە ئەڭ ئاساسلىقى يەنىلا سۈپەتلىك ئېسىل مەزمۇن ئىكەن.
</S>
<S ID=1083>
   مۇتەخەسسىسلەرنىڭ قارىشىچە، ئېسىل مەدەنىيەتنىڭ كەمچىل، يەرلىك مەدەنىيەتتە ئىجادىيەت مىقدارىنىڭ ئاز، ئەنئەنىۋى مەدەنىيەت – سەنئەت كەسپىدە يېڭىلىق يارىتىشتىكى ھەرىكەتلەندۈرگۈچى كۈچنىڭ يېتەرسىز بولۇشى، يەنىلا دۆلىتىمىز مەدەنىيەت بازىرىنىڭ تەرەققىياتىغا توسقۇنلۇق قىلىۋاتقان ئەڭ مۇھىم ‹‹بوغما ھالەت››لەرنىڭ بىرى ئىكەن.
</S>
<S ID=1084>
   ‹‹قاتتىق ماتېرىيالنىڭ ئورنى›› مۇۋاپىق بولماي، تەكرار قۇرۇش، نوقۇل GDPغىلا ئېسىلىۋېلىش ئەھۋالى مەۋجۇت.
</S>
<S ID=1085>
نىڭبو كىنو – تېلېۋىزىيە تىياتىرى مەدەنىيەت كەسىپلىرى رايونى باشقۇرۇش كومىتېتىنىڭ مۇدىرى چېن جيەنيۈنىڭ مۆلچەرلىشىچە، ھازىر 100 دىن ئارتۇق كىنو – تېلېۋىزىيە تىياتىرى شەھەرچىسىنىڭ ئاران %10ى ياخشى ئايلىنىۋېتىپتۇ، كۆپ ساندىكىلىرى ‹‹جان باقالمايۋېتىپتۇ›› ياكى زىيان تارتىۋېتىپتۇ.
</S>
<S ID=1086>
بەزى مەدەنىيەت بازىلىرى، ‹‹زور مەدەنىيەت كەسىپ تۈرلىرى›› ئوخشاش مەھسۇلاتنى تەكرار ئىشلەپچىقىرىش، تەتقىق قىلىپ يارىتىشنىڭ ھاياتىي كۈچى ئاجىز بولۇش سەۋەبىدىن، ئۇزاق مەزگىل يەرلىك ھۆكۈمەتنىڭ ‹‹قان بېرىش››ىگە تايىنىدىغان بولغاچقا، مەۋجۇت بولۇپ تۇرۇشى تېخىمۇ تەسكە توختايدىكەن.
</S>
<S ID=1087>
   ‹‹سىستېما كاردىن چىقىپ››، تەمىنلەش بىلەن تەلەپ ماسلىشالمىدى.
</S>
<S ID=1088>
جۇڭگو ئىجتىمائىي پەنلەر ئاكادېمىيەسىنىڭ تەتقىقاتىدا كۆرسىتىلىشىچە، تېلېۋىزىيە تىياتىرى ئىشلەش ۋە ئىستېمالىنى مىسالغا ئالساق، ھازىر بېيجىڭ شەھىرىدىلا 2000 دىن ئارتۇق كىنو – تېلېۋىزىيە تىياتىرى ئىشلەش ئاپپاراتى بار ئىكەن، لېكىن يىلىغا ئىشلىنىدىغان 10مىڭدىن ئارتۇق تېلېۋىزىيە تىياتىرىنىڭ ئاران يېرىمىلا تېلېۋىزىيە ئىستانسىسى، سۈنئىي ھەمراھ تېلېۋىزىيە قانىلىدا قويۇلىدىكەن ھەم ئىستېمال ھالقىسىغا كىرەلەيكەن.
</S>
<S ID=1089>
   جۇڭگو تاراتقۇلار ئۇنىۋېرسىتېتى مەدەنىيەت تەرەققىياتى تەتقىقات يۇرتىنىڭ باشلىقى فەن جۇ مۇنداق دېدى: ‹‹دۆلىتىمىزنىڭ ھازىرقى مەدەنىيەت كەسپىنىڭ قوشۇلما قىممىتى ئۈزلۈكسىز ئېشىۋاتىدۇ، لېكىن مەدەنىيەت مىقدارى جەھەتتىكى ئېشىشنى تەكىتلەش بىلەن بىللە، يەنە مەدەنىيەت كەسپىنىڭ سۈپىتى جەھەتتىكى ئىچكى ئامىللىق تەرەققىياتنى، ئىلمىي، تەرتىپلىك تەرەققىياتنى تەكىتلەش كېرەك››.
</S>
<S ID=1090>
   تەرەققىيات يولىدا يېڭىلىق يارىتىش بىلەن مۇلازىمەتنىڭ تەڭپۇڭ بولۇشىنى چىڭ تۇتۇش، يەنى ئىككى قولدا تۇتۇشنى ئىلگىرى سۈرۈش كېرەك
</S>
<S ID=1091>
   ‹‹13 – بەش يىللىق يىرىك پىلان تەكلىپى›› دە مۇنۇلار تەكىتلەندى: ‹‹مەدەنىيەت تۈزۈلمىسى ئىسلاھاتىنى چوڭقۇرلاشتۇرۇشتا، جامائەت مەدەنىيەت مۇلازىمىتى سىستېمىسى، مەدەنىيەت كەسىپلىرى سىستېمىسى، مەدەنىيەت بازىرى سىستېمىسىنى مۇكەممەللەشتۈرۈش كېرەك››.
</S>
<S ID=1092>
   مۇتەخەسسىسلەرنىڭ قارىشىچە، مەدەنىيەت بازىرى مېخانىزمىدا يېڭىلىق يارىتىش بازار بايلىقىنى تېخىمۇ قولايلىق، تېخىمۇ ئۈنۈملۈك سەپلەش يوللىرىغا ئىگە قىلىدىكەن؛ جامائەت مەدەنىيەت مۇلازىمىتى سىستېمىسىنى مۇكەممەللەشتۈرۈش تېخىمۇ كۆپ ئاممىنى سۈپەتلىك مەدەنىيەت مەھسۇلاتلىرىدىن بەھرىمەن قىلىدىكەن، بۇ كەلگۈسى مەدەنىيەت كەسىپلىرىنىڭ ئىسلاھاتىدىكى ئىككى چوڭ ئاچقۇچ ئىكەن.
</S>
<S ID=1093>
شۇنىڭ بىلەن بىللە، ئاساسىي زىددىيەتنى تۇتۇپ، مەدەنىيەت ئىستېمالىنى تۈرگە ئايرىپ ئىلگىرى سۈرۈش مۇھىم نۇقتا ئىكەن.
</S>
<S ID=1094>
مەسىلەن، چوڭ شەھەرلەردە قېزىشنى كۈتۈۋاتقىنى ئىجادىيەت خاراكتېرىدىكى مەدەنىيەت ئېھتىياجى ئىكەن، ئەكسىچە يېزىلاردا ئاساسلىقى كۆپ خىل مەدەنىيەت ئېھتىياجىنى قانائەتلەندۈرۈش كېرەك ئىكەن.
</S>
<S ID=1095>
   ۋېي پېڭجۈ قاتارلىق مۇتەخەسسىسلەر مۇنداق دېدى: ‹‹دۆلىتىمىزنىڭ مەدەنىيەت تەرەققىياتىدا خەلقنىڭ مەنىۋى مەدەنىيەت ئېھتىياجىنى قاندۇرۇشنى ھەقىقىي مەۋقە ۋە مەقسەت قىلىش، ھەم <قۇرۇلما خاراكتېرلىك ئېھتىياجدىن ئېشىپ كېتىش> ئەھۋالىنىڭ ئالدىنى ئېلىش، ھەم <ماھىيەتلىك كەمچىل بولۇش> نىڭ ئالدىنى ئېلىش، ئاندىن تەمىنلەش ۋە ئېھتىياج ئارىسىدا ئېشىشنى ماسلاشتۇرۇشتەك ياخشى مۇناسىۋەتنى شەكىللەندۈرۈش كېرەك››.
</S>
<S ID=1096>
   ئاجىزلىقلارنى تۈگىتىپ، تۆۋەن چەكنى ياخشى ساقلاپ، مەدەنىيەت ئىستېمالى ئېھتىياجىنى ئاشۇرۇشتا، ئاساسنى ياخشى سېلىپلا قالماستىن، يەنە مەھسۇلات سۈپىتىگىمۇ كۈچەش زۆرۈردۇر.
</S>
<S ID=1097>
   باش شۇجى شى جىنپىڭ ئەدەبىيات – سەنئەتچىلەر خىزمىتى سۆھبەت يىغىنىدا: ‹‹نادىر ئەسەرلەرنىڭ نادىر بولۇشى ئۇنىڭ ئىدىيەسىنىڭ چوڭقۇر، بەدئىيلىكىنىڭ يۇقىرى، ئىجادىيىتىنىڭ ياخشى بولغانلىقىدا››، دېدى.
</S>
<S ID=1098>
‹‹13 – بەش يىللىق يىرىك پىلان تەكلىپى››دە مەدەنىيەت قۇرۇلۇشى يۆنىلىشىنىڭ ‹‹نادىر، سەرخىل›› بولۇشى كېرەكلىكى يەنە بىر قېتىم ئايدىڭلاشتۇرۇلۇپ، جامائەت مەدەنىيىتىنى ئاساسىي قاتلامغا مايىللاشتۇرۇش جەريانىدا، ئامما ئەڭ ئارزۇ قىلىدىغان ئېھتىياجنى قاندۇرۇش ئوتتۇرىغا قويۇلدى.
</S>
<S ID=1099>
   نۇرغۇن مۇتەخەسسىسنىڭ قارىشىچە، يېڭىچە كەسىپ ھالىتىدىن پايدىلىنىپ، مەدەنىيەت كەسىپلىرىگە ئالاقىدار رايون قورۇقچىلىقى، كەسىپ قورۇقچىلىقى، تارماق قورۇقچىلىقىنى يەنىمۇ بۇزۇپ تاشلاپ، مەدەنىيەت مەھسۇلاتلىرىنىڭ يۆتكىلىشىنى تېخىمۇ قولايلىق شارائىتقا ئىگە قىلىش كېرەك ئىكەن.
</S>
<S ID=1100>
شىنخۇا ئاگېنتلىقى
</S>
<S ID=1101>
‏
</S>
</TEXT>
/BODY
/DOC