<DOC>
<DOCID>TIANSHAN.535720</DOCID>
<HEADER>
<CLASS>شىنجاڭ</CLASS>
<DATE>2016-07-20 10:57:21</DATE>
</HEADER>
<BODY>
<HEADLINE>
<S ID=33871>
كەنت ئاھالىسى پاي چېكى پايدا تەقسىماتىغا ئېرىشەلەيدىغان بولدى
</S>
</HEADLINE>
<TEXT>
<S ID=33872>
 شىنجاڭ ئاكسىيە نازارەتچىلىكى ئىدارىسىدىن مەكىت ناھىيەسىنىڭ شىيتدۆڭ يېزىسى شىيتدۆڭ كەنتىگە چۈشكەن خىزمەت گۇرۇپپىسى توغرىسىدا
</S>
<S ID=33873>
مۇخبىرىمىز جۇ مىڭجۈن
</S>
<S ID=33874>
   12 – ئىيۇل ھاۋا ئوچۇق ئىدى، مەن تەكلىماكان قۇملۇقىنىڭ چېتىگە جايلاشقان مەكىت ناھىيەسىنىڭ شىيتدۆڭ يېزىسى شىيتدۆڭ كەنتىگە كەلدىم. تۆكمە مېۋىلەش مەزگىلىگە كىرگەن نەچچە مىڭ مو چىلانلىقتىكى شېخى كۆتۈرەلمەي قالغان كۆپكۆك چىلانلار بۇ يىل چىلاندىن مول ھوسۇل ئېلىنىدىغانلىقىدىن دېرەك بېرىپ تۇراتتى.
</S>
<S ID=33875>
   چىلان دەرىخىنى چاتاش بىلەن ئالدىراش يۈرگەن شىيتدۆڭ كەنتى ئاھالىسى غەيرەت تۇرغۇن: بۇ يىل چىلانلار بەك ئوخشىدى، ئالدى بىلەن شىنجاڭ ئاكسىيە نازارەتچىلىكى ئىدارىسىدىن كەنتكە چۈشكەن خىزمەت گۇرۇپپىسىدىكى كادىرلارغا رەھمەت ئېيتىمەن، ئۇلار بىزنىڭ ‹‹دولان قورۇقى›› يېڭى يېزا ئىگىلىك پاي چەكلىك شىركىتىنى قۇرۇشىمىزغا ياردەم بەردى، كەنت ئاھالە كومىتېتى كەنت ئاھالىسىگە ۋاكالىتەن ‹‹دولان قورۇقى›› يېڭى يېزا ئىگىلىك پاي چەكلىك شىركىتىگە پايچى بولدى. ئۇلارنىڭ ياردىمىدە بۇلتۇر چىلانلىرىمىزنى ياخشى باھادا ساتتۇق، دېدى.
</S>
<S ID=33876>
   مەبلەغ يېزا تەرەققىياتىغا ياردەم بېرىشنىڭ يېڭى يولىنى ئاچتى
</S>
<S ID=33877>
   مەكىت ‹‹دولان قورۇقى›› يېڭى يېزا ئىگىلىك پاي چەكلىك شىركىتى تىلغا ئېلىنسا گەپنى شىنجاڭ ئاكسىيە نازارەتچىلىكى ئىدارىسىدىن بۇ كەنتكە چۈشكەن خىزمەت گۇرۇپپىسىدىن باشلاشقا توغرا كېلىدۇ. خىزمەت گۇرۇپپىسىدىكىلەر كەنتكە چۈشكەن دەسلەپكى مەزگىلدە دىققىتىنى ‹‹يېزا ئىگىلىكى، يېزا، دېھقانلار››غا مەركەزلەشتۈرۈپ، ئۆيمۇ ئۆي كىرىپ ئەھۋال ئىگىلەپ، تەكشۈرۈپ تەتقىق قىلىپ ۋە سۆھبەتلىشىپ، شىيتدۆڭ كەنتىنىڭ ئاساسىي ئەھۋالىنى ئىگىلەپ، ‹‹دېھقانلارنىڭ كىرىمىنى ئاشۇرۇش، يېزا ئىگىلىكىدە ھوسۇلنى ئاشۇرۇش، يېزىلارنى مۇقىم قىلىش››نى قانداق ئىشقا ئاشۇرۇشنى ئەمەلىي تەھلىل ۋە مۇزاكىرە قىلىپ، قاراتمىلىقى بولغان ياردەم بېرىش تەدبىرىنى تۈزۈشكە ئاساس سالدى.
</S>
<S ID=33878>
   دېھقانلارنىڭ كىرىمىنى ئاشۇرۇش قىيىن بولۇش مەسىلىسىنى ھەل قىلىش ئۈچۈن، كەنتكە چۈشكەن خىزمەت گۇرۇپپىسى ‹‹يېڭىدىن قان ئىشلەش ئىقتىدارىنى ئاشۇرۇپ، كەنت ئاھالىسىنىڭ نامراتلىقتىن قۇتۇلۇپ بېيىشىغا ياردەم بېرىش›› خىزمەت تەپەككۇرىنى بېكىتىپ، ئىجتىمائىي مەبلەغنى كەنت ئاھالە كومىتېتىغا پاي قىلىپ قوشۇشقا يېتەكلەش ۋە ئىستراتېگىيەلىك مەبلەغ سالغۇچىلارنى كىرگۈزۈش ئۇسۇلىنى قوللىنىپ، 2015 – يىلى ئاپرېلدا ‹‹دولان قورۇقى›› يېڭى يېزا ئىگىلىك پاي چەكلىك شىركىتىنى قۇردى.
</S>
<S ID=33879>
   كەنتكە چۈشكەن خىزمەت گۇرۇپپىسىنىڭ باشلىقى لۈەن ۋېيخۇا تونۇشتۇرۇپ مۇنداق دېدى: مەكىت ‹‹دولان قورۇقى›› يېڭى يېزا ئىگىلىك پاي چەكلىك شىركىتى تېرىقچىلىق، باقمىچىلىق، پىششىقلاشنى بىر گەۋدە قىلغان زامانىۋى كارخانا. رويخەتكە ئالدۇرغان دەسمايىسى 29 مىليون يۈەن بولۇپ، شىركەت ئايرىم – ئايرىم دۆلەت ئىلكىدىكى شېرىكسىز كارخانا شىنجاڭ ‹‹كەيدى›› مەبلەغ سېلىش چەكلىك مەسئۇلىيەت شىركىتى (%40 پايغا ئىگە)، پۇقراۋى كارخانا ‹‹نەندا›› يېڭى يېزا ئىگىلىك پاي چەكلىك شىركىتى (%30 پايغا ئىگە)، شېھىتدۆڭ كەنت ئاھالە كومىتېتى (%30 پايغا ئىگە)دىن ئىبارەت ئۈچ پايچىكتىن تەشكىللەنگەن.
</S>
<S ID=33880>
   لۈەن ۋېيخۇا مۇنداق دېدى: شىركەت يەر ئوبوروتى ئارقىلىق كەنت ئاھالىسىنىڭ ئىلكىدىكى چېچىلاڭغۇ يەرنى مەركەزلەشتۈرۈپ، تۈجۈپىلىك ئىشلەپچىقىرىشنى يولغا قويۇپ، يېزا ئىگىلىكى، ئۆزگىچە باغۋەنچىلىك ۋە باقمىچىلىق ئايلانما ئىقتىسادىنى راۋاجلاندۇردى، كەسىپ قۇرۇلمىسىنى تەڭشەپ، يەرلىكنىڭ كوللېكتىپ ئىگىلىكى سەۋىيەسىنى ئۆستۈرۈپ، مەكىت ناھىيەسى، ھەتتا قەشقەر ۋىلايىتىگە تەسىر كۆرسىتىدىغان ۋە يېتەكچىلىك قىلىدىغان يېزا ئىگىلىك يېڭى ئەندىزىسىنى شەكىللەندۈردى. شۇنىڭ بىلەن بىللە، بۇ يەرنىڭ دولانلىقلار يۇرتى بولۇشتەك ئۆزگىچىلىكىگە بىرلەشتۈرۈپ، قورۇق ساياھەتچىلىكى، ئىستىراھەت كەسپىنى زور كۈچ بىلەن راۋاجلاندۇردى.
</S>
<S ID=33881>
   ئىگىلىشىمچە، ‹‹دولان قورۇقى›› يېڭى يېزا ئىگىلىك پاي چەكلىك شىركىتى قۇرۇلغاندىن كېيىن، كەنت ئاھالىسى كىرىمىنى ئاشۇرۇشنىڭ ئۈچ خىل ئۇسۇلىغا ئىگە بولغان: بىرىنچىدىن، كەنت ئاھالە كومىتېتى ئارقىلىق ئۇزاق مۇددەتلىك، سىجىل پايدا تەقسىماتىغا ئېرىشىدىكەن؛ ئىككىنچىدىن، يەر ئوبوروتى ئىجارە پۇلىغا ئېرىشىدىكەن؛ ئۈچىنچىدىن، شىركەتتە ئىشقا ئورۇنلىشالايدىكەن. كەنت ئاھالىسىنى زامانىۋى پەن – تېخنىكىغا تايىنىپ باقمىچىلىق توغرىسىدا تېخىمۇ ئەتراپلىق، چوڭقۇر چۈشەنچىگە ئىگە قىلىش ئۈچۈن، كەنتكە چۈشكەن خىزمەت گۇرۇپپىسى كەنت ئاھالىسىنى يەنە قەشقەر ‹‹نەندا›› سۈتچىلىك پاي چەكلىك شىركىتىنىڭ زامانىۋى باقمىچىلىق بازىسىنى ئېكسكۇرسىيە قىلىشقا تەشكىللەپتۇ. كەنت ئاھالىسى بازىدىكى كالىلارنىڭ قانداق بېقىلىدىغانلىقىنى كۆرگەندىن كېيىن، چوڭقۇر تەسىراتقا ئىگە بوپتۇ، بەزى كەنت ئاھالىسى يېرىنى يەر ئوبوروت شەكلىدە شىركەتكە ئۆتكۈزۈپ بېرىشنى تەشەببۇسكارلىق بىلەن ئوتتۇرىغا قويۇپتۇ.
</S>
<S ID=33882>
كەنت ئاھالىسىنىڭ نامراتلىقتىن قۇتۇلۇپ بېيىشقا ئاتلىنىشىدىكى يېڭى يول
</S>
<S ID=33883>
2016 – يىلىنىڭ بېشىدا شىيتدۆڭ كەنت ئاھالە كومىتېتى ‹‹دولان قورۇقى›› يېڭى يېزا ئىگىلىك پاي چەكلىك شىركىتىدىن 870 مىڭ يۈەن پايدا تەقسىماتىغا ئېرىشكەندىن كېيىن، ھەممىسىنى كەنت ئاھالىسىگە تارقىتىپ بەردى، ھەر بىر كەنت ئاھالىسىگە 2000 يۈەندىن پايدا تەقسىم قىلىپ بېرىلدى. شىيتدۆڭ كەنتى ئاھالىسى تۇنجى قېتىم بۇنداق ‹‹ئالاھىدە›› پۇلنى ئالدى. كەنت ئاھالىسى خۇشال بولۇپ: بۇنداق زامانىۋى پاي چەكلىك شىركىتى بولغان ئىكەن، نامراتلىقتىن قۇتۇلۇپ بېيىشىمىزدىن ئۈمىد بار، دېيىشتى.
</S>
<S ID=33884>
‹‹دولان قورۇقى›› يېڭى يېزا ئىگىلىك پاي چەكلىك شىركىتىنىڭ قۇرۇلۇشى بىلەن شىيتدۆڭ كەنتىدىكى دېھقانلار خېلى ئارام تېپىپ قالدى. دېھقانلار ‹‹دولان قورۇقى›› يېڭى يېزا ئىگىلىك پاي چەكلىك شىركىتى بىلەن ھەمكارلاشقاندىن كېيىن، يەر ئوبوروتى ئارقىلىق مۇناسىپ پايدىغا ئېرىشتى، شىركەت دېھقانلارنىڭ يېرىنى ئىجارىگە ئېلىپ، دېھقانلارنىڭ ھەر مو تېرىلغۇ يېرىگە 700 يۈەن، ھەر مو باغ يېرىگە 2000 يۈەن ئۆلچەم بويىچە ئالاقىدار ھەق تۆلىدى. دېھقانلار يەنە شىركەتكە بېرىپ ئىشلەپ، ئايدا ئىش ھەققى ئالالايدىغان بولدى، ئەرلەرنىڭ كۈنلۈك ئىش ھەققى 70 يۈەن، ئاياللارنىڭ 60 يۈەن قىلىپ بېكىتىلدى.
</S>
<S ID=33885>
دېھقان ھەسەن ئىمىننىڭ بالىسى كۆپ، يېرى ئاز بولغاچقا، ئائىلىسىنىڭ ئىقتىسادىي ئەھۋالى ناچار ئىدى. كەنتتە ‹‹دولان قورۇقى›› يېڭى يېزا ئىگىلىك پاي چەكلىك شىركىتى قۇرۇلغاندىن كېيىن، ئۇ 2015 – يىلى يەر ئوبوروتىدىن 10 مىڭ يۈەن كىرىم قىلدى، كەنت ئاھالە كومىتېتى يەنە 2000 يۈەن پايدا تەقسىملەپ بەردى.
</S>
<S ID=33886>
ھەسەن ئىمىن: ‹‹دولان قورۇقى›› يېڭى يېزا ئىگىلىك پاي چەكلىك شىركىتى ئائىلىمىزنىڭ يېرىنى تىللا تۆكۈلىدىغان دەرەخكە ئايلاندۇردى، ھەر يىلى مۇقىم كىرىمگە ئېرىشەلەيمەن. شۇنداقلا يەنە ‹‹دولان قورۇقى››دا ئىشلەپ، كۈندە ئىش ھەققى ئالالايمەن، بۇنىڭ بىلەن ئائىلىمىزنىڭ ئىقتىسادىي ئەھۋالى زور دەرىجىدە ياخشىلاندى، تۇرمۇشىمىزمۇ كۈندىن – كۈنگە ياخشىلىنىۋاتىدۇ، دېدى.
</S>
<S ID=33887>
كارخانا بىلەن كەنت ئاھالە كومىتېتى پاينى بىللە ئىلكىدە تۇتۇپ، ئورتاق تەرەققىي قىلىپ، تەڭ پايدا ئېلىپ، نامرات دېھقانلارنىڭ مەنپەئىتى بىلەن شىركەتنىڭ تەرەققىياتىنى زىچ بىرلەشتۈردى. شۇنىڭ بىلەن بىللە، شىركەتلەشتۈرۈپ مەشغۇلات قىلىش دېھقانلارنى شىركەتنىڭ تەرەققىياتىغا قاتناشتۇردى، شۇنداقلا دېھقانلاردا بازار رىقابىتى ئېڭى يېتىلدۈرۈپ، ئۇلارنىڭ جاسارەت بىلەن ئىلگىرىلەش ئاكتىپلىقىنى ئۇرغۇتتى.
</S>
<S ID=33888>
   يېزا ئىقتىسادىي تەرەققىياتىغا ھاياتىي كۈچ ئاتا قىلدى
</S>
<S ID=33889>
   زىيارەت جەريانىدا ‹‹دولان قورۇقى›› يېڭى يېزا ئىگىلىك پاي چەكلىك شىركىتىنىڭ زامانىۋى ئىقتىساد، پەن – تېخنىكا ۋاسىتىسىگە تايىنىپ، دېھقانلارنىڭ نامراتلىقتىن قۇتۇلۇپ بېيىشىغا ياردەملەشكەنلىكىنى ئىگىلىدىم. كارخانىنىڭ كۆلىمى، ئۈنۈمى ۋە تەسىر كۈچىنىڭ ئۈزلۈكسىز ئېشىشىغا ئەگىشىپ، ‹‹دولان قورۇقى›› يېڭى يېزا ئىگىلىك پاي چەكلىك شىركىتى مەكىت ناھىيەسىنىڭ يېزا ئىقتىسادىي تەرەققىياتىغا ھاياتىي كۈچ ئاتا قىلدى.
</S>
<S ID=33890>
   شىركەت قۇرۇلغاندىن كېيىن ئادەم كۈچى، مەمۇرىيەت، مالىيە، ئىچكى تىزگىنلەش قاتارلىق ئاساسىي تۈزۈملەرنى تەدرىجىي ئورنىتىپ ۋە مۇكەممەللەشتۈرۈپ، زامانىۋى شىركەت ئەندىزىسىنى دەسلەپكى قەدەمدە شەكىللەندۈردى. شىركەت ئۆزگىچە باغۋەنچىلىك، چارۋىچىلىق، باقمىچىلىقنى نۇقتىلىق ئورۇنلاشتۇرۇپ، بىر يىل تىجارەت قىلىش ئارقىلىق ئىشلىرىنى ياخشى يۈرۈشتۈرۈپ، 2015 – يىلى 1 مىليون 977 مىڭ 900 يۈەن ساپ پايدا ياراتتى.
</S>
<S ID=33891>
   شىركەت خەلق تۇرمۇشىنى ياخشىلاشقا كۈچەپ، كەنت ئاھالىسىنى ھەقىقىي نەپكە ئېرىشتۈردى. 2015 – يىلى شىركەت جەمئىي 500 دىن ئارتۇق ئادەم ئىشلەتتى، ئىشلەتكەن ئادەم 6485 ئادەم/ قېتىمغا، تارقاتقان ئەمگەك – مۇلازىمەت ھەققى 611 مىڭ 400 يۈەنگە يەتتى، بۇنىڭ بىلەن ھەر بىر ئائىلىنىڭ كىرىمى ئوتتۇرىچە 2000 يۈەندىن كۆپرەك ئاشتى.
</S>
<S ID=33892>
   شىركەت كەنت ئاھالىسىدىن 1716 مو يەرنى ئىجارىگە ئالدى، كەنت ئاھالىسى 2 مىليون 860 مىڭ يۈەن ئىجارە پايدىسىغا ئېرىشتى؛ شىركەت كەنتتىكى پارچە – پۇرات يەرلەرنى تۇتاشتۇرۇپ دائىرىلەپ، كۆلەملەشكەن، تۈجۈپىلەشكەن ئىشلەپچىقىرىشنى ئىشقا ئاشۇردى؛ كەنت ئاھالىسىنىڭ تېرىقچىلىق ماھارىتى ئۈزلۈكسىز ئېشىپ، نۇرغۇن كەنت ئاھالىسى چىلان دەرىخىنى چاتاش، ئەينۇلا، سەۋزە ۋە يەر ياڭىقى تېرىش، پەرۋىش قىلىش تېخنىكىسىنى ئىگىلىدى ھەم تەدرىجىي مەلىكىلىك ئىشچىغا ئايلاندى. شىركەتلەشتۈرۈپ باشقۇرۇش كەنت ئاھالىسىنىڭ ئەمگەك قارىشىنىمۇ تەدرىجىي ئۆزگەرتىپ، ئىش ھەققىنى ‹‹كۈندە بىر قېتىم بوغۇش، خەجلەش››تەك كونا ئادەتنى تەدرىجىي بۇزۇپ تاشلىدى، ئۇلار قەرەل بويىچە راسچوت قىلىپ ئىش ھەققى تارقىتىش ئەندىزىسىنى قوبۇل قىلىشقا باشلىدى، تېخىمۇ كۆپ كەنت ئاھالىسى شىركەتكە كېلىپ بىر كىشىلىك مۇقىم خىزمەت ئىزدەشنى خالايدىغان بولدى، ئۇلارنىڭ زامانىۋى ئىقتىساد ئېڭى كۈچەيدى.
</S>
<S ID=33893>
   ‹‹دولان قورۇقى›› يېڭى يېزا ئىگىلىك پاي چەكلىك شىركىتىنىڭ كەلگۈسى توغرىسىدا لۈەن ۋېيخۇا مۇنداق دېدى: شىركىتىمىز جەنۇبىي شىنجاڭنىڭ يېزا ئىقتىسادى ۋە ئىجتىمائىي تەرەققىياتى ئۈچۈن مۇلازىمەت قىلىش باش نىشانىدا داۋاملىق چىڭ تۇرۇپ، سېلىنمىنى ئاشۇرۇپ، يۇقىرى ئۆلچەملىك، كۆلەملەشكەن دولان قويى باقمىچىلىق بازىسىنى تەدرىجىي شەكىللەندۈرۈپ، دېھقانلارنىڭ كىرىم يوللىرىنى كېڭەيتىدۇ؛ 10 مىڭ مولۇق ئۆزگىچە، ئورگانىك مېۋە – چىۋە بازىسى بەرپا قىلىپ، باقمىچىلىق بىلەن بىر – بىرىنى تولۇقلايدىغان ئايلانما ئىقتىساد ئەندىزىسىنى شەكىللەندۈرۈپ، يەردىن پايدىلىنىش ئۈنۈمىنى ۋە مەھسۇلات قوشۇلما قىممىتىنى ئاشۇرىدۇ؛ قورۇق ئىقتىسادىنى چۆرىدەپ، ساياھەت، ئارام ئېلىش ۋە مەدەنىيەت كەسپىنى تەرەققىي قىلدۇرۇپ، بازىنىڭ فۇنكسىيەسىنى تولۇق قېزىپ، يەرلىكنىڭ دولان مەدەنىيىتىگە يەنىمۇ ۋارىسلىق قىلىپ ۋە ئۇنى كەڭ كۆلەمدە ئەۋج ئالدۇرۇپ، ئىلغار مىللىي مەدەنىيەتنى پۈتۈن مەملىكەتكە يۈزلەندۈرۈپ، گۈزەل جەنۇبىي شىنجاڭنى تەشۋىق قىلىدۇ.
</S>
<S ID=33894>
‏
</S>
</TEXT>
/BODY
/DOC