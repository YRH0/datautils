<DOC>
<DOCID>TIANSHAN.529754</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-06-23 12:35:27</DATE>
</HEADER>
<BODY>
<HEADLINE>
<S ID=31127>
پىچان ناھىيەسى نامراتلارنى دەل جايىدا يۆلىدى
</S>
</HEADLINE>
<TEXT>
<S ID=31128>
    مىجىت ئىبراھىم خەۋەر قىلىدۇ: پىچان ناھىيەسى بۇ يىل كىرگەندىن بۇيان ھەر خىل تەدبىرلەردىن پايدىلىنىپ نامراتلارنى دەل جايىدا يۆلەپ، نامراتلارنى نامراتلىقتىن قۇتۇلدۇرۇشتا ئۈنۈملۈك قەدەم ئالدى.
</S>
<S ID=31129>
   ناھىيە بۇ يىل يىل ئاخىرىغىچە لۈكچۈن، تۇيۇق، دىغار قاتارلىق ئۈچ يېزا – بازارنىڭ بەش نامرات كەنتىدىكى 9416 نوپۇسنى نامراتلىقتىن قۇتۇلدۇرۇشنى پىلانلاپ، بۇ خىزمەتكە بولغان مەسئۇلىيەت ۋە تەخىرسىزلىك تۇيغۇسىنى ئاشۇرۇپ، خاس كەسىپلەرنى تەرەققىي قىلدۇرۇش، ئېشىنچا ئەمگەكچىلەرنى يۆتكەپ ئىشقا ئورۇنلاشتۇرۇش، كەنتلەرنىڭ مۇھىتىنى تۈزەش، ئېكولوگىيە تولۇقلىمىسى تارقىتىش، سەھىيە، مائارىپ، پۇل مۇئامىلە ئارقىلىق يۆلەشكە كۈچ سەرپ قىلىپ، كۆرۈنەرلىك نەتىجىلەرنى قولغا كەلتۈردى.
</S>
<S ID=31130>
   ئۇقۇشىمچە، تۇرپان شەھىرى ۋە بۇ ناھىيەدىكى نازارەت دەرىجىلىك 11 كادىر ناھىيەدىكى 22 نامرات ئائىلىنى، باشقارما دەرىجىلىك 36 كادىر 76 نامرات ئائىلىنى، بۆلۈم دەرىجىلىك 100دىن ئارتۇق كادىر 172 نامرات ئائىلىنى، 5202 ئادەتتىكى كادىر 2304 نامرات ئائىلىنى نامراتلىقتىن قۇتۇلدۇرۇشنى ھۆددە ئالغان. يېزا ئىگىلىك، پەن – تېخنىكا، چارۋىچىلىق تارماقلىرىدىكى تېخنىك خادىملار نامرات كەنتلەردىكى دېھقان – چارۋىچىلارنىڭ ئىشىك ئالدىغىچە بېرىپ زامانىۋى يېزا ئىگىلىكى، باقمىچىلىق، كۆكتاتچىلىق، تەك پەرۋىشى شۇنداقلا ھاشارات زىيىنىنىڭ ئالدىنى ئېلىش بىلىملىرىنى 1986 ئادەم/قېتىم تەشۋىق قىلغان. لۈكچۈن بازىرىنىڭ سىركىپ كەنتى، ئۈچ كۆۋرۈك كەنتى، دىغار يېزىسىنىڭ دىغار كەنتلىرىدىكى 851 ئېشىنچا ئەمگەكچى قۇرۇلۇش ئورۇنلىرى، زاۋۇت، كان – كارخانىلارغا ئىشقا ئورۇنلاشتۇرۇلغان، ‹‹ۋەنجىن›› تاش ماتېرىياللىرى چەكلىك مەسئۇلىيەت شىركىتى قاتارلىق كارخانىلار نامرات كەنتلەرنىڭ نامراتلىق قالپىقىنى چۆرۈپ تاشلىشىغا ياردەم بېرىش ئۈچۈن تۇيۇق يېزىسىنىڭ تۇيۇق كەنتى قاتارلىق كەنتلەرگە مەبلەغ ياردىمى بەرگەن. بۇ ناھىيە يەنە تۇيۇق يېزىسىدا ئېلېكتىرونلۇق سودا مۇلازىمەت پونكىتى قۇرۇپ، ياشلارنى كىرىم قىلىش يولىغا يېتەكلىگەن.
</S>
<S ID=31131>
‏
</S>
</TEXT>
/BODY
/DOC