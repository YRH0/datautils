<DOC>
<DOCID>TIANSHAN.533809</DOCID>
<HEADER>
<CLASS>مەملىكەت</CLASS>
<DATE>2016-07-11 11:02:11</DATE>
</HEADER>
<BODY>
<HEADLINE>
<S ID=32544>
ئوتتەك قىزغىنلىقى بىلەن تۈمەنلىگەن كىشىنىڭ قەلبىنى ئىللىتقان جاڭ بىڭگۈي
</S>
</HEADLINE>
<TEXT>
<S ID=32545>
   بېيجىڭدىكى ۋاڭ فۇجىڭ تۈرلۈك ماللار سودا سارىيىنىڭ 1 – قەۋىتىدىكى جاڭ بىڭگۈي خاتىرە سارىيىدىكى كۆرگەزمە زالىنىڭ بىر تەرىپىگە جاڭ بىڭگۈينىڭ ھەيكىلى ئورنىتىلغان، ئەينەك ئىشكاپ ئىچىگە خىزمەت فورمىسى، خاتىرە دەپتەر تىزىلغان، تامغا بىر پارچە كونا سۈرەت ئېسىلغان بولۇپ، بۇلار جاڭ بىڭگۈينىڭ ئاددىي لېكىن شانلىق ھاياتىنى ئۈنسىز بايان قىلىپ تۇرىدۇ.
</S>
<S ID=32546>
   جاڭ بىڭگۈي ئوتتەك قىزغىنلىقى بىلەن تۈمەنلىگەن كىشىنىڭ قەلبىنى ئىللىتتى. مەملىكەتلىك ئەمگەك نەمۇنىچىسى جاڭ بىڭگۈينىڭ بىزدىن ئايرىلغىنىغا نۇرغۇن يىل بولغان بولسىمۇ، ئۇنىڭ روھى يېڭى دەۋردە يەنىلا نۇر چېچىپ تۇرىدۇ.
</S>
<S ID=32547>
   جاڭ بىڭگۈي 1918 – يىلى بېيجىڭدىكى بىر نامرات ئائىلىدە تۇغۇلغان، ئون يېشىدىن باشلاپ تۇرمۇشنىڭ ھەلەكچىلىكىدە يۇڭ ئەدىيال زاۋۇتى ۋە توقۇمىچىلىق زاۋۇتىدا شاگىرت بولۇپ ئىشلىگەن. 17 ياشقا كىرگەندە بېيجىڭ شەھىرىنىڭ دۇڭدەن رايونىدىكى خېلىلا داڭلىق ‹‹دېچاڭخۇ›› تۈرلۈك ماللار ماگىزىنىدا شاگىرت بولۇپ ئىشلىگەن.
</S>
<S ID=32548>
   جاڭ بىڭگۈينىڭ ئوغلى جاڭ چاۋخې مۇنداق دېدى: ‹‹كونا جەمئىيەتتە شاگىرت بولۇپ ئىشلەش قۇل بولغانغا ئوخشاش ئىدى، ئەركىنلىكى ۋە ئىززەت – ھۆرمىتى بولمايتتى. دادام ئۈچ يىل شاگىرت بولۇپ ئىشلىگەندە ئىش ھەققىنى ئالالمىغان، يەنە دائىم تاياق يەپ تىل – ئاھانەت ئىچىدە ئۆتكەنىدى››.
</S>
<S ID=32549>
   ئېغىر جاپا – مۇشەققەتنى باشتىن كەچۈرگەندىن كېيىن، يېڭى جۇڭگونىڭ قۇرۇلۇشى جاڭ بىڭگۈيگە ئۈمىد بېغىشلىدى. ئۇ ئىشچىلار ئۇيۇشمىسى تەشكىلاتىغا ئاكتىپلىق بىلەن قاتنىشىپ، دۇكان خادىملىرىنىڭ ھوقۇقىنى قوغدىشىغا ياردەم بېرىپ، يېڭى پىكىر ۋە يېڭى ئىدىيەنى تەشۋىق قىلدى. 1955 – يىلى ‹‹يېڭى جۇڭگودىكى تۇنجى ساراي›› دەپ تەرىپلەنگەن بېيجىڭ تۈرلۈك ماللار سودا سارىيى ۋاڭ فۇجىڭدا تىجارەت باشلىدى، 36 ياشلىق جاڭ بىڭگۈي تەجرىبىسى مول بولغاچقا، پىرىكازچىلىققا ئالاھىدە قوبۇل قىلىنىپ، 30 يىلدىن كۆپرەك پوكەيدە مال ساتتى.
</S>
<S ID=32550>
   خاتىرە سارىيىنىڭ تېمىغا ئېسىلغان بىر پارچە رەڭسىز سۈرەتتە جاڭ بىڭگۈي پوكەي كەينىدە خىزمەت فورمىسىنى كىيىپ، قولىدا كەمپۈتنى كۆتۈرۈپ خېرىدارلارغا كۈلۈمسىرەپ قاراپ تۇرغان بولۇپ، كۆزىدىن تولۇپ تاشقان قىزغىنلىق مانا مەن دەپ چىقىپ تۇراتتى. جاڭ چاۋخې بۇ سۈرەتنى كۆرسىتىپ مۇنداق دېدى: ‹‹دادام تولىمۇ ئاددىي – ساددا بولسىمۇ، لېكىن كىيىمنى رەتلىك، پاكىز كىيەتتى ۋە چېچىنى تاراپ تۈزەشتۈرۈپ يۈرەتتى. بىر قېتىم ساۋاقداشلىرىم بىلەن پوكەيگە دادامنىڭ مال سېتىشىنى كۆرگىلى بارسام ئاشۇ سۈرەتتىكىگە ئوخشاش خېرىدارلار ئۇنى ئورىۋاپتۇ، دادام خېرىدارلارغا ھەقىقەتەن قىزغىن مۇئامىلە قىلاتتى››.
</S>
<S ID=32551>
   1957 – يىلى جاڭ بىڭگۈي بېيجىڭ شەھىرى بويىچە ئەمگەك نەمۇنىچىسى بولۇپ باھالاندى. 1958 – يىل 3 – ئاينىڭ 4 – كۈنى جاڭ بىڭگۈينىڭ پارتىيەگە كىرىش ئىلتىماسى تەستىقلاندى. بۇ كۈنى ئۇ خاتىرە دەپتىرىگە: ‹‹مەڭگۈ ئالغا ئىلگىرىلەيمەن، ئىسمى – جىسمىمغا لايىق ھەقىقىي ئىلغاردىن بولىمەن›› دېگەن بىر جۈملىنى يازدى.
</S>
<S ID=32552>
   ماددىي بۇيۇملار كەمچىل بولۇۋاتقان ئاشۇ چاغلاردا ۋاڭ فۇجىڭ تۈرلۈك ماللار سودا سارىيى ھەر كۈنى مەملىكەتنىڭ ھەر قايسى جايلىرىدىن كەلگەن زور تۈركۈمدىكى خېرىدارلارنى كۈتۈۋالاتتى، خېرىدارلار دائىم قەنت – گېزەك پوكىيىنىڭ ئالدىدا ئۇزۇن ئۆچىرەتكە تىزىلىپ كېتەتتى. جاڭ بىڭگۈي خېرىدارلارنىڭ ئۆچىرەت ساقلاش ۋاقتىنى قىسقارتىش ئۈچۈن مال سېتىش ماھارىتىنى قايتا – قايتا قېتىرقىنىپ ئۆگىنىپ، جىڭغا بىر قېتىمدىلا توغرا سېلىش، توغرا ھېساب – كىتاب قىلىشتەك ماھارەتنى يېتىلدۈردى.
</S>
<S ID=32553>
   جاڭ بىڭگۈي خېرىدارلارنىڭ ئۆچرەت ساقلىغاندا تىت – تىت بولۇپ كېتىشىنىڭ ئالدىنى ئېلىش ئۈچۈن، خېرىدارلارنىڭ پىسخىكىسىنى ئىنچىكە كۆزىتىپ ۋە يەكۈنلەپ، بىرىنچى خېرىدارنى قىزغىن كۈتۈۋېلىش، شۇنىڭ بىلەن بىللە ئىككىنچى خېرىدار بىلەن سالاملىشىپ ئەھۋال سوراش، يەنە ئۈچىنچى خېرىدارغا كۈلۈمسىرەپ قاراپ كۆز ئارقىلىق ئالاقە باغلاشتەك مال سېتىش ئۇسۇلىنى ئىجاد قىلدى، بۇنىڭ بىلەن خېرىدارلار پىرىكازچىكنىڭ قىزغىنلىقىنى ھېس قىلدى.
</S>
<S ID=32554>
   بىر خېرىدار جاڭ بىڭگۈينىڭ مال سېتىش جەھەتتىكى ماھىرلىقىنى تەرىپلەپ ئۇنىڭغا بىر كۇپلېت شېئىر تەقدىم قىلدى. جاڭ بىڭگۈي 30 يىلدىن كۆپرەك ۋاقىتتا 4 مىليون ئادەم/ قېتىم خېرىدارغا مۇلازىمەت قىلىپ، بىرەر قېتىممۇ خېرىدارلار بىلەن قىزىرىشىپ قالمىدى، بىرەر خېرىدارغىمۇ سوغۇق مۇئامىلە قىلمىدى، ئوتتەك قىزغىنلىقى بىلەن مۇلازىمەت قىلىپ، ھەر بىر خېرىدارنىڭ كۆڭلىنى ئىللىتتى.
</S>
<S ID=32555>
   1988 – يىلى جاڭ بىڭگۈينىڭ قازا قىلغانلىقىغا بىر يىل بولغاندا، بېيجىڭ شەھەرلىك تۈرلۈك ماللار سودا سارىيىنىڭ ئالدىدا جاڭ بىڭگۈينىڭ مىس ھەيكىلىنىڭ يوپۇقىنى ئېچىش مۇراسىمى ئۆتكۈزۈلدى. قارا مەرمەر تاشتىن ئۇل سېلىنغان ھەيكەلنىڭ ئالدى تەرىپىگە پېشقەدەم پىرولېتارىيات ئىنقىلابچىسى چېن يۈن يازغان، ھەل بېرىلگەن ‹‹ئوتتەك قىزغىنلىق روھى جۇڭخۇا ئېلىدە نۇرلانسۇن››، دېگەن بېغىشلىما ئۇيۇلغانىدى.
</S>
<S ID=32556>
   بۇنداق روھنىڭ كەينىگە جاڭ بىڭگۈينىڭ پارتىيە ۋە خەلققە بولغان ئوتتەك قىزغىنلىقى، دۆلەت ۋە مىللەتنىڭ ئالغا ئىلگىرىلەشكە بولغان تەلپۈنۈشى يۇغۇرۇلغانىدى. جاڭ بىڭگۈي خاتىرە سارىيىدىكى بىر ئەينەك ئىشكاپقا ‹‹جاڭ بىڭگۈينىڭ پوكەيدە مال سېتىش مۇلازىمەت سەنئىتى›› دېگەن كىتاب تىزىلغان بولۇپ، جاڭ بىڭگۈينىڭ كۆپ يىللىق پوكەيدە مۇلازىمەت قىلىش تەجرىبىسى يەكۈنلىنىپ خاتىرىلەنگەنىدى. جاڭ بىڭگۈي كىتابنىڭ مۇقەددىمىسىگە: ‹‹مېنىڭ پوكەيدە مال سېتىش تەجرىبەم مېنىڭ نەتىجەم ئەمەس، بەلكى پارتىيەنىڭ مېنى تەربىيەلىگەنلىكىنىڭ نەتىجىسى، بىر خىل ئىجتىمائىي بايلىقتۇر، شۇڭا پارتىيەگە ۋە ۋەتىنىمىزنىڭ تۆتنى زامانىۋىلاشتۇرۇش قۇرۇلۇشىغا تەقدىم قىلىشىم كېرەك››، دەپ يازغانىدى.
</S>
<S ID=32557>
   ۋاڭ فۇجىڭ تۈرلۈك ماللار سودا سارىيىدىكى ھەر بىر يېڭى تارماق دۇكان تىجارەت باشلىغاندا، سودا سارىيى گۇرۇھىنىڭ رەھبەرلىرى ناھايىتى تەنتەنىلىك ھالدا ‹‹ئوتتەك قىزغىنلىق›› روھىغا سىمۋول قىلىنغان مۇلازىمەت مەشئىلىنى باشقۇرغۇچىلار كوللېكتىپىغا تاپشۇرۇپ بېرىدۇ، بۇ ئەنئەنە بىرىنچى تارماق دۇكان تىجارەت باشلىغاندىن ھازىرغا قەدەر داۋاملىشىپ كېلىۋاتىدۇ. ۋاڭ فۇجىڭ تۈرلۈك ماللار گۇرۇھى تەشۋىقات بۆلۈمىنىڭ باشلىقى جاڭ جىنسۇڭ مۇنداق دېدى: ‹‹دەۋر ئۈزلۈكسىز ئىلگىرىلەۋاتقان، تاۋارلار ھەم مۇلازىمەت ئۇسۇلى يېڭىلىنىۋاتقان بولسىمۇ، خېرىدارلار ئۈچۈن بەجانىدىل مۇلازىمەت قىلىش روھىغا تاھازىرغىچە ۋارىسلىق قىلىۋاتىمىز، جاڭ بىڭگۈينىڭ &lt;ئوتتەك قىزغىنلىق&gt; روھى ئەزەلدىن ئۈزۈلۈپ قالمىدى، ھازىر تېخىمۇ نۇر چېچىۋاتىدۇ››.
</S>
<S ID=32558>
شىنخۇا ئاگېنتلىقى
</S>
</TEXT>
/BODY
/DOC