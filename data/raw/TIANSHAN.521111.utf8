<DOC>
<DOCID>TIANSHAN.521111</DOCID>
<HEADER>
<CLASS>شىنجاڭ</CLASS>
<DATE>2016-05-04 12:08:08</DATE>
</HEADER>
<BODY>
<HEADLINE>
<S ID=27040>
ئۈرۈمچى شەھىرىنىڭ تەڭرىتاغ رايونى 100 مەيدان ئىمزا قويۇش پائالىيىتىنى ئۆتكۈزدى
</S>
</HEADLINE>
<TEXT>
<S ID=27041>
مەدەنىيلىككە تولغان «كىچىك ئىشلاردىن باشلاش ھەرىكىتى»نى تەشەببۇس قىلىپ، ھەممەيلەن مىللەتلەر ئىتتىپاقلىقىنىڭ نەمۇنىچىلىرىدىن بولايلى
</S>
<S ID=27042>
　　 جاۋ چۈنخۇا خەۋەر قىلىدۇ: مىللەتلەر ئىتتىپاقلىقى - تەرەققىياتى يىلى پائالىيىتىنى ئومۇميۈزلۈك ئىلگىرى سۈرۈش ئۈچۈن، ھەر دەرىجىلىك پارتىيە، ھۆكۈمەت تەشكىلاتلىرى ۋە پارتىيە ئەزالىرى، كادىرلار، ئاممىنى ئىشەنچنى چىڭىتىپ، پائال ھەرىكەتلىنىپ، باراۋەرلىك، ئىتتىپاقلىق، ھەمكارلىق، ئىناقلىق ئاساسىدىكى مىللەتلەر مۇناسىۋىتىنى ئۈزلۈكسىز پۇختىلاش ۋە تەرەققىي قىلدۇرۇشقا سەپەرۋەر قىلىش مەقسىتىدە، «ئۆزىمىزدىن باشلاپ، مەدەنىيلىككە تولغان ‹كىچىك ئىشلاردىن باشلاش ھەرىكىتى› ئارقىلىق مىللەتلەر ئىتتىپاقلىقىنى قوغداپ، ئىتتىپاقلىق نەمۇنىچىلىرىدىن بولايلى» تېمىسىدىكى 100 مەيدان ئىمزا قويۇش پائالىيىتى 3 - ماي ئۈرۈمچى شەھىرىنىڭ تەڭرىتاغ رايونى تەۋەلىكىدىكى 100 ئورۇندا تەڭلا ئۆتكۈزۈلدى.
</S>
<S ID=27043>
　　سائەت 10دا، جاراڭلىق دۆلەت شېئىرى ساداسى تەڭرىتاغ رايونلۇق پارتكوم، رايونلۇق ھۆكۈمەت بىناسى ئالدىدا ياڭرىدى، كۆركەم بەشيۇلتۇزلۇق قىزىل بايراق ئاستا - ئاستا كۆككە كۆتۈرۈلدى. دۆلەت بايرىقى ئاستىدا، ئۈرۈمچى شەھىرى تەڭرىتاغ رايونلۇق مەنىۋى مەدەنىيلىك قۇرۇلۇشىغا يېتەكچىلىك قىلىش كومىتېتى ئىشخانىسىنىڭ مۇدىرى ما لى ھەر مىللەت كادىرلار، ئاممىغا «ئۆزىمىزدىن باشلاپ، مەدەنىيلىككە تولغان ‹كىچىك ئىشلاردىن باشلاش ھەرىكىتى› ئارقىلىق مىللەتلەر ئارىسىدىكى ئالاقىلىشىش، ئالماشتۇرۇش ۋە ئارىلىشىشنى ئىلگىرى سۈرۈپ، ھەممەيلەن مىللەتلەر ئىتتىپاقلىقىنى قوغداپ، مىللەتلەر ئىتتىپاقلىقى نەمۇنىچىلىرىدىن بولايلى» دېگەن تەشەببۇسنامىنى ئوتتۇرىغا قويدى. تەڭرىتاغ رايونى ئورگىنى، تەڭرىتاغ رايونىغا قاراشلىق تارماق، كومىتېت، ئىشخانا، ئىدارە (شۆبە ئىدارە)لەردىن كەلگەن 1000غا يېقىن ۋەكىل ئاق رەڭلىك ئىمزا قويۇش تاختىسىغا ئۆزلىرىنىڭ ئىمزاسىنى قويدى.
</S>
<S ID=27044>
　　 ئىمزا قويۇش پائالىيىتى بىلەن بىرلىكتە يەنە مول مەزمۇنلۇق «كىچىك ئىشلاردىن باشلاش ھەرىكىتى» پائالىيەتلىرى قانات يايدۇرۇلدى.
</S>
<S ID=27045>
　　تىنچلىق يولى تەۋەلىك رايونى باشقۇرۇش كومىتېتىغا قاراشلىق كاڭتەي مەھەللىسىدە، مېھىر - شەپقەت تونۇرىغا يېقىلغان ئىسسىق نانلار مەھەللىدىكى تۆۋەن تۇرمۇش كاپالىتىدىن بەھرىمەن بولىدىغانلار ۋە قىيىنچىلىقى بارلارغا تارقىتىلدى. مەھەللە پىدائىيلىرى يەنە ياشانغان ئىگە - چاقىسىزلارنىڭ ئۆيلىرىنى تازىلاپ بەردى؛ خەلقئارا چوڭ بازاردا، «جۇڭچۈەن» ئالاقە ئۈسكۈنىلىرى بازىرى، «جۇڭشەن» ئالاقە ئۈسكۈنىلىرى بازىرى، «كەيدا» يان تېلېفون بازىرىدىكى تىجارەتچىلەر «يان تېلېفون تىجارەتچىلىرى قانۇن بويىچە تىجارەت قىلىش ۋەدىنامىسى» ئىمزالىدى. ئاز سانلىق مىللەتلەر ۋە خەنزۇلاردىن بولغان 60 سودىگەر ئۆزئارا ياردەم بېرىش - يۆلەش قوشماقلىرىدىن بولدى؛ ئۈرۈمچى شەھەرلىك كەسپىي ئۇنىۋېرسىتېت، 15 - باشلانغۇچ مەكتەپ، 5 - باشلانغۇچ مەكتەپ، 7 - ئوتتۇرا مەكتەپ، بەيگە مەيدانى تەۋەلىك رايونى قاتارلىقلارمۇ ئۆزلىرىنىڭ ئەمەلىي ئەھۋالىغا ئاساسەن ھەر خىل شەكىلدىكى «كىچىك ئىشلاردىن باشلاش ھەرىكىتى»لەرنى قانات يايدۇردى.
</S>
<S ID=27046>
　　تونۇشتۇرۇلۇشىچە، «كىچىك ئىشلاردىن باشلاش ھەرىكىتى» ئالاقە تورى بىلەن كۈندىلىك تۇرمۇشنى بىرلەشتۈرۈش ئۇسۇلى بىلەن قانات يايدۇرۇلىدىكەن. توردىكى «كىچىك ئىشلاردىن باشلاش ھەرىكىتى»دە «قوش تىل ئۆگىنىش، قوش تىلدىن پايدىلىنىش، ئاز سانلىق مىللەت ناخشا - ئۇسسۇللىرىنى ئۆگىنىش، ئەتراپتىكى مىللەتلەر ئىتتىپاقلىقىغا ئائىت ھېكايىلەرنى ئېيتىش» قاتارلىق مول مەزمۇنلۇق پائالىيەت مەزمۇنلىرى ئومۇميۈزلۈك قانات يايدۇرۇلۇپ، توردا ئۆزئارا تۈرتكە بولۇش ئارقىلىق ئامما مىللەتلەر ئىتتىپاقلىقى پائالىيىتىگە پائال قاتنىشىشقا سەپەرۋەر قىلىنىدىكەن.
</S>
<S ID=27047>
ئىستاتىستىكا قىلىنىشىچە، بۈگۈن نەق مەيدانغا كېلىپ ئىمزا قويۇش پائالىيىتىگە قاتناشقان ھەر مىللەت ئامما 50 مىڭدىن ئاشقان، توردىكى «كىچىك ئىشلاردىن باشلاش ھەرىكىتى»گە قاتناشقانلار 100 مىڭدىن ئاشقان.
</S>
<S ID=27048>
　　ئۈرۈمچى شەھەرلىك خەلق قۇرۇلتىيى دائىمىي كومىتېتىنىڭ مۇئاۋىن مۇدىرى، تەڭرىتاغ رايونلۇق پارتكومنىڭ شۇجىسى ۋاڭ گوخېنىڭ تونۇشتۇرۇشىچە، 100 مەيدان ئىمزا قويۇش پائالىيىتى تەڭرىتاغ رايونى قانات يايدۇرغان مىللەتلەر ئىتتىپاقلىقىغا مۇناسىۋەتلىك «بەش 100» يۈرۈشلۈك پائالىيەتنىڭ بىرى ئىكەن، «مىللەتلەر ئىتتىپاقلىقىغا ئائىت لېكسىيە سۆزلەش پائالىيىتى» 4 - ئايدا قانات يايدۇرۇلغاندىن بۇيان، جەمئىي 300 مەيدان/ قېتىمدىن ئارتۇق لېكسىيە سۆزلەنگەن، تەربىيەلىنىشكە قاتناشقان ئامما 50 مىڭدىن ئاشقان؛ «100 مەيدان مىللەتلەر ئىتتىپاقلىقى كۈيى - سەنئەت كونسېرتى» 28 - ئاپرېل باشلانغان؛ «100 نەپەر مىللەتلەر ئىتتىپاقلىقى نەمۇنىچىسىنى كۆرسىتىش»، «مىللەتلەر ئىتتىپاقلىقىدىكى 100 ئۈلگە كۆرسىتىش نۇقتىسى» قاتارلىق پائالىيەتلەرمۇ پائال قانات يايدۇرۇلۇۋېتىپتۇ.
</S>
<S ID=27049>
　　ۋاڭ گوخې: «مۇشۇنداق پائالىيەتلەر ئارقىلىق ئاپتونوم رايونىمىزدىكى ھەر مىللەت كادىرلار، ئاممىنىڭ ھەممە ئىشتا مىللەتلەر ئىتتىپاقلىقىنى چۆرىدەپ، ھەممە ئىشتا مىللەتلەر ئىتتىپاقلىقىنى كۆزلەپ، ئىشنى ئۆزىدىن باشلاش، ھازىردىن باشلاش ئارقىلىق مىللەتلەر ئىتتىپاقلىقىنى ئىلگىرى سۈرۈپ، ھەر مىللەت ئاممىنىڭ يەنىمۇ ياخشى ئالاقىلىشىشى، ئالماشتۇرۇشى ۋە ئارىلىشىشىغا تۈرتكە بولۇشى، شۇنداقلا ئۈرۈمچىنىڭ ‹مەملىكەتلىك مەدەنىي شەھەر› بەرپا قىلىشىغا كۈچ قوشۇشىنى ئۈمىد قىلىمەن!»، دېدى.
</S>
<S ID=27050>
　　ئىگىلىنىشىچە، تەڭرىتاغ رايونىدا خەنزۇ، ئۇيغۇر، خۇيزۇ قاتارلىق 44 مىللەت بار ئىكەن، ئەمەلىي نوپۇسى 848 مىڭ كىشى بولۇپ، ئاز سانلىق مىللەت نوپۇسى%39.42 نى ئىگىلەيدىكەن. يېقىنقى يىللاردىن بۇيان، تەڭرىتاغ رايونى مىللەتلەر ئىتتىپاقلىقى تەشۋىق تەربىيەسى ۋە «ئىككى نەمۇنە»، «قوش بەشتە ياخشى» بەرپا قىلىش پائالىيىتىنى كۈچەپ قانات يايدۇرۇپ، «ئەسەبىيلىكنى تۈگىتىش» خىزمىتىنى پۇختا ئىلگىرى سۈرگەن. 2015 - يىلىغىچە، تەڭرىتاغ رايونى رايون دەرىجىلىك مىللەتلەر ئىتتىپاقلىقى بويىچە ئۈلگىلىك مەھەللىدىن 159نى بەرپا قىلغان، بەرپا قىلىش نىسبىتى %81 بولغان؛ شەھەر دەرىجىلىك مىللەتلەر ئىتتىپاقلىقى بويىچە ئۈلگىلىك مەھەللىدىن 139نى بەرپا قىلغان، بەرپا قىلىش نىسبىتى %70 بولغان؛ رايون دەرىجىلىك مىللەتلەر ئىتتىپاقلىقى بويىچە ئۈلگىلىك ئورۇندىن 398نى بەرپا قىلغان، بەرپا قىلىش نىسبىتى %90 بولغان؛ شەھەر دەرىجىلىك مىللەتلەر ئىتتىپاقلىقى بويىچە ئۈلگىلىك ئورۇندىن 313نى بەرپا قىلغان، بەرپا قىلىش نىسبىتى %71 بولغان. بۇ ئاساستا، بەرپا قىلىنغان ھەر دەرىجىلىك مەدەنىي ئورۇن 400گە، مەدەنىي مەھەللە 200گە يەتكەن، مەدەنىي ئائىلە 100 مىڭدىن ئاشقان.
</S>
</TEXT>
/BODY
/DOC