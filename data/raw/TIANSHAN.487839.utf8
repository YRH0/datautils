<DOC>
<DOCID>TIANSHAN.487839</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-01-14 12:10:17</DATE>
</HEADER>
<BODY>
<HEADLINE>
<S ID=2950>
كەسىپ قۇرۇلمىسىنىڭ تەڭشىلىشى دېھقانچىلىق ئىشچىلىرىنى بېيىتتى
</S>
</HEADLINE>
<TEXT>
<S ID=2951>
    ئىختىيارىي مۇخبىرىمىز ئەھمەد مۇھەممەد خەۋىرى:  بىڭتۇەن 3-شى پەيزاۋات باش مەيدانى پارتكومىنىڭ 2015-يىللىق خىزمەت دوكلاتىدا:  2015- يىلى ئىشقا ئاشۇرۇلغان ئىچكى ئىشلەپچىقىرىش ئومۇمىي قىممىتى 496 مىليون 500 مىڭ يۈەنگە يېتىپ، ئوخشاش مەزگىلدىكىدىن %27 ئاشتى، ئۈچ كەسىپنىڭ قۇرۇلمىسى 55:13:32گە تەڭشەلدى.
</S>
<S ID=2952>
دېھقانچىلىق، چارۋىچىلىق ئىشچىلىرىنىڭ كىشى بېشى ئوتتۇرىچە ساپ كىرىمى 15 مىڭ 500 يۈەنگە يېتىپ، ئوخشاش مەزگىلدىكىدىن %11.4 ئاشتى، دېگەندەك سانلار خاتىرىلەنگەن بولۇپ، ئۇنىڭ ئارقىسىدىكى جاپالىق ئەمگەكلەرنى نۇرغۇنلىغان كىشىلەر بىلمەسلىكى مۇمكىن.
</S>
<S ID=2953>
    ھازىر مەملىكەت بويىچە ئومۇميۈزلۈك ھاللىق جەمئىيەت قۇرۇش ئىستراتېگىيەسى يولغا قويۇلۇۋاتىدۇ، باش مەيداندەك بايلىق مەنبەسى كەمچىل، ئىقتىسادىي تەرەققىياتى ئارقىدا قالغان ھەمدە ئاز سانلىق مىللەتلەر توپلىشىپ ئولتۇراقلاشقان مۇشۇ مەيداندا، پارتكوم رەھبەرلىك كوللېكىتىپىدىكلەر يېزا ئىگىلىكىنىڭ ئىچكى قىسمىنى تەڭشەشتن قول سېلىپ، قۇرۇلمىنى ياخشى تەڭشەپ، نامراتلارنى دەل جايىدا يۆلەپ، دەل جايىدا نامراتلىقتىن قۇتۇلدۇرۇپ، ئاۋامنى بەختكە ئېرىشتۈرەلەيمىز، - دېدى بۇ يىل يانۋار ئېيىنىڭ بېشىدا بۇ مەيداننىڭ باشلىقى فۇ شىۋېن.
</S>
<S ID=2954>
    بۇ مەيدان 1958- يىلى قۇرۇلغان ئۈلگىلىك دېھقانچىلىق - چارۋىچىلىق مەيدانلارنىڭ بىرى، 2010- يىلىدىن ئىلگىرى پاختىلا تېرىغاچقا، تەبىئىي ئاپەت ۋە بازار تەسىرىگە ئۇچراپ كەلگەنىدى.
</S>
<S ID=2955>
    مەيداندىكى بۇ خىل يەككە ھالەتنى ئۆزگەرتىش ئۈچۈن، ھەر نۆۋەتلىك پارتكوم رەھبەرلىك كوللېكتىپى ئەزالىرى قۇرۇلمىنى تەڭشەپ، بىرلىك مەھسۇلاتنى ئاشۇرۇشنى كۈندىلىك مۇھىم ئىشلار تەرتىپىگە كىرگۈزۈپ، پائال ئىزدىنىپ كەلدى.
</S>
<S ID=2956>
شۇنىڭ بىلەن ئۇلار پەن - تېخنىكىنى 1- مۇھىم ئورۇنغا قويدى.
</S>
<S ID=2957>
ئەمما يېڭى تېخنىكىنىڭ كېڭەيتىلىشى تازا ئۈنۈملۈك بولماي، نۇرغۇن قىيىنچىلىقلارغا يولۇقتى.
</S>
<S ID=2958>
مەسىلەن، سۇلياۋ يوپۇق بېسىپ تېرىش، سۇ، ئوغۇتنى تېمىتىپ بېرىش، دەل مىقدارلىق تېرىش قاتارلىق ئىلغار تېخنىكىلار كەلتۈرىدىغان ئۈنۈم ياخشى بولسىمۇ، ئەمما بۇ خىل ھالەتكە ماسلىشىدىغان ۋە بۇنى ئىشچىلارنىڭ چۈشىنىشى يېتەرلىك بولمىدى.
</S>
<S ID=2959>
ئالدىنقى ئەسىرنىڭ 90 - يىللىرىنىڭ بېشىدا، مەيدان سۇلياۋ يوپۇق بېسىپ تېرىقچىلىق قىلىشنى كېڭەيتمەكچى بولغنادا، بىر قىسىم ئىشچىلار تىراكتورنىڭ ئالدىدا يېتىۋېلىپ: - ئۆلۈپ كەتسەممۇ، تىراكتوردا مەشغۇلات قىلدۇرمايمەن،- دەپ تۇرۇۋالغانىدى.
</S>
<S ID=2960>
قىسقىسى، پېشقەدەملەر كونا ئادەتلەرگە ئېسىلىۋېلىپ، تېرىقچىلىق شەكلىنى ئۆزگەرتىشكە ئۇنمىغانىدى.
</S>
<S ID=2961>
    باش مەيدان پارتكومى مەيدان رەھبەرلىرى باشلامچى قىلىپ، ھەرقايسى بۆلۈم - ئىشخانىلارنىڭ ۋە ليەندۈي كادىرلىرىدىن خىزمەت گۇرۇپپىسى تەشكىللەپ، مەيداندىكى ھەر بىر ئائىلىلەرگىچە بېرىپ «ۋائىزلىق» قىلىپ، پەن – تېخنىكىدىكى مۇھىم نۇقتىلارنى ئاساس قىلىپ، دېھقان ئىشچىلارغا سۆزلەش بىلەن بىرگە، ئۈلگە كۆرسىتىپ يېتەكلەش ئۇسۇلىنى قوللاندى، بۇنىڭ رولى كۆرۈنەرلىك بولدى، بارا – بارا سۇلياۋ يوپۇق بېسىپ تېرىش تولۇق كېڭەيتىلدى.
</S>
<S ID=2962>
    ھازىر 70 ياشتىن ئاشقان دېھقان ئىشچى ھېيتاخۇن: - ئەنئەنىۋى ئۇسۇلدا تېرىقچىلىق قىلغاندا مەھسۇلات تۆۋەن بولىدىكەن، ئىلغار تېخنىكىدا تېرىقچىلىق قىلساق مەھسۇلاتمۇ يىلدىن يىلغا يۇقىرى بولىدىكەن، ھازىر ھەرمونىڭ چىگىتلىك پاختا ھوسۇلى 500 كىلوگىرامدىن ئاشىدۇ، بۈگۈنكى كۈندە، دېھقانچىلىق ئىشچىلىرى دەل مىقدارلىق تېرىش، سۇلياۋ يوپۇق ئاستىدىن ئوغۇتلاش، تېمىتىپ سۇغىرىش قاتارلىق يېڭى تېخنىكىلارنى مەيدان دېمىسىمۇ ئۆزىمىز كېڭەيتىپ قوللىنىپ، ھەممەيلەن «ماختايدىغان» بولدۇق، -دېدى.
</S>
<S ID=2963>
    بازارنىڭ ئۆزگىرىشچان بولۇشى، تەبىئىي ئاپەتلەرگە تاقابىل تۇرۇشنىڭ يېتەرلىك بولماسلىقى مەيداننىڭ يىرىك كېۋەز تېرىقچىلىقى باش مەيداننىڭ تەرەققىياتىغا ماسلىشالماي قالدى.
</S>
<S ID=2964>
باش مەيدان پارتكومى كۆپچىلىكنىڭ ئەقىل - پاراسىتىنى ئىشقا سېلىپ، بازار ۋە ئەتراپتىكى تېرىقچىلىق كەسىپلىرىنى تەكشۈرۈش ئارقىلىق، «ھەركىم ئۆزى بىلگىنىنى قىلىش»تەك ئەھۋالنىڭ ئالدىنى ئېلىپ، مەيداندا سىناق قىلىشنى، ئۈنۈمى بولسا كېڭەيتىشنى ئوتتۇرىغا قويدى.
</S>
<S ID=2965>
شۇنىڭ بىلەن مەيدان ئۈزۈم، چىلان، پەيزاۋات قوغۇنى قاتارلىقلارنى سىناق تېرىپ ئۈنۈمىگە ئاساسەن كېڭەيتتى.
</S>
<S ID=2966>
ھازىر مەيداندا پاختىلا تېرىشتەك بىر خىل مەھسۇلات بولۇشقا خاتىمە بېرىلىپ، پاختا، ئۈزۈم، چىلاننى ئاساس قىلغان «ئۈچ مەھسۇلات بولۇش» ئەندىزىسى شەكىللەندۈرۈلدى.
</S>
<S ID=2967>
نۆۋەتتە، 2015- يىلى مەيدان بويىچە 97 مىڭ 600 مو يەرگە كېۋەز، 7825 مو يەرگە چىلان، 10 مىڭ مو يەرگە ئۈزۈم تىكىلگەن، ئۈزۈم، چىلاننىڭ كۆلىمى يىلمۇ يىل ئېشىۋېتىپتۇ.
</S>
<S ID=2968>
    10- ليەننىڭ دېھقانچىلىق ئىشچىسى ئادىل بەكرى: 2013- يىلى 30 مو يەر ھۆددە ئېلىپ ئۈزۈم تېلى تىككەن، 2014- يىلى ھەر مو يەرنىڭ مەھسۇلاتى 200 كىلوگىرامدىن بولدى، بۇ يىل بىرلىك مەھسۇلاتى 600 كىلوگىرامدىن ئاشتى، بازار باھاسى بويىچە بولغاندا يامان ئەمەس كىرىم قىلايمەن، - دېدى.
</S>
<S ID=2969>
پەرۋىش توغرىسىدا پاراڭلاشقاندا، ئۇ: - زىرائەتلىرىمنى بالىلىرىمنى ئاسرىغاندەك پەرۋىش قىلىمەن، بالىلارنى ئاچ قويۇشقا، ئۇسسىتىۋېتىشكە بولمىغىنىدەك ئۈزۈم تاللىرىنىمۇ ۋاقتىدا سۇغىرىپ ياخشى پەرۋىش قىلىۋاتىمەن، يوپۇرماقلىرى سارغايغاندا، قاتتىق ئۇسسىغاندا سۇغىرىدىغان ئەھۋاللاردىن ساقلىنىمەن، شۇڭا يىل ئاخىرىدا ئەجرىمنىڭ قەنتىنى چاقىمەن، - دېدى.
</S>
<S ID=2970>
    بۈگۈنكى كۈندە، باش مەيدان يېزا ئىگىلىكنىڭ ئىچكى قىسمىدا قۇرۇلمىنى تەدرىجىي تەڭشىدى، ئىشچىلارنىڭ كىرىمىمۇ يىلدىن يىلغا ئاشتى، لېكىن بازار ئېھتىياجىنىڭ ئۆزگىرىشى كەسىپ قۇرۇلمىسىنىڭ تەڭشىلىشىگە تۈرتكە بولماقتا...
</S>
</TEXT>
/BODY
/DOC