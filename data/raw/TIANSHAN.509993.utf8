<DOC>
<DOCID>TIANSHAN.509993</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-03-16 09:46:32</DATE>
</HEADER>
<BODY>
<HEADLINE>
<S ID=20115>
‹‹مەرىپەت››كارخانا تەرەققىياتى ئۈچۈن يېڭى يول ئاچتى
</S>
</HEADLINE>
<TEXT>
<S ID=20116>
  ئاينۇر ئابلىمىت، پىراكتىكانت پەرىزات پولات
</S>
<S ID=20117>
   مىللىي كارخانىچىلار ئاپتونوم رايونىمىزنىڭ ئىقتىسادىي ۋە ئىجتىمائىي تەرەققىياتىنى ئىلگىرى سۈرۈش، بولۇپمۇ ئىشقا ئورۇنلاشتۇرۇش يوللىرىنى كېڭەيتىش جەھەتتە بەلگىلىك نەتىجىلەرنى قولغا كەلتۈردى.
</S>
<S ID=20118>
تەرەققىيپەرۋەر كارخانىچىلىرىمىز ئىختىساسلىقلار ئارقىلىق ئۆز قوشۇنىنى كۈچەيتىپ، ئۆزىنى تەرەققىي قىلدۇرۇش بىلەن بىللە، ئاپتونوم رايونىمىزنىڭ ئىقتىسادىي ۋە ئىجتىمائىي تەرەققىياتىغا تېخىمۇ كۆپ ھەسسە قوشۇشنى ئۈمىد قىلىۋاتقان بولسىمۇ، ئىچكى – تاشقى ئامىللار سەۋەبلىك مىللىي كارخانىلىرىمىزدىكى ئىختىساسلىقلارنىڭ ئېقىپ كېتىش مەسىلىسى كارخانىچىلارنىڭ بېشىنى قاتتۇرىدىغان مەسىلىلەرنىڭ بىرى بولۇپ قالدى.
</S>
<S ID=20119>
   شىنجاڭ ‹‹مەرىپەت›› كارخانا باشقۇرۇش مەسلىھەتچىلىك چەكلىك شىركىتى 2008 – يىلى 11 – ئايدا قۇرۇلغاندىن تارتىپ ھازىرغىچە ئاپتونوم رايونىمىزدىكى 10 مىڭدىن ئارتۇق ئوتتۇرا، كىچىك كارخانىنى باشقۇرۇۋاتقان ئاز سانلىق مىللەت كارخانىچىلارغا يېتەكچىلىك قىلىش، مەسلىھەت بېرىش، خادىم تەربىيەلەش، ئۇچۇر بىلەن تەمىنلەش، كارخانا باشقۇرۇش، كارخانا تەرەققىياتىغا ئېھتىياجلىق ئىختىساسلىقلارنى قانداق تاللاش، قانداق ئىشلىتىش، ئۇلارنىڭ ئىقتىدارىنى قانداق جارى قىلدۇرۇش جەھەتلەردە تەلىم بەرگەندىن باشقا، يېقىندا ‹‹‹مەرىپەت› كارخانا ئىختىساسلىقلىرى مۇلازىمەت مەركىزى››نى قۇرۇپ، كارخانىلار ئېھتىياجلىق ئىختىساس ئىگىلىرىنى تەربىيەلەشنى باشلىدى.
</S>
<S ID=20120>
   شىنجاڭ ‹‹مەرىپەت›› كارخانا باشقۇرۇش مەسلىھەتچىلىك چەكلىك شىركىتىنىڭ باش دىرېكتورى مەھمۇدجان ئېلى مۇنداق دېدى: يېقىنقى يىللاردىن بۇيان، ئالىي مەكتەپنى پۈتكۈزگەن ئوقۇغۇچىلار ئومۇمىي مۈلۈكچىلىكتە بولمىغان كارخانىلاردا ئىشلەشنى خالايدىغان ياخشى ۋەزىيەت شەكىللەندى، ئەمما ئۇلار كارخانىغا خىزمەتكە چۈشكەندىن كېيىن ئالىي مەكتەپتە ئۆگەنگەنلىرىنى ئەمەلىي خىزمەتتە ئىشلىتەلمەي ئۆز رولىنى جارى قىلدۇرالماسلىقتەك سەۋەبلەر تۈپەيلى، خىزمەت ئورنىدا مۇقىم تۇرالماسلىق مەسىلىسى كارخانىلارغا قىيىنچىلىق تۇغدۇرۇۋاتىدۇ.
</S>
<S ID=20121>
بىز كارخانىچىلار دۇچ كېلىۋاتقان مۇشۇنداق قىيىنچىلىقلارنى كۆزدە تۇتۇپ، ئىختىساسلىقلار كارخانىدا ئىشلەشتىن ئاۋۋال ئۇلارنىڭ كارخانا ھەققىدىكى ساۋاتىنى چىقىرىش، كارخانا بىلەن خادىم ئارىسىدىكى چۈشىنىشنى ئىلگىرى سۈرۈش، كارخانا خادىملىرىنىڭ ئۇنىۋېرسال ساپاسىنى ئۆستۈرۈش، ئىختىساسلىقلارنىڭ ئىقتىدارىنى جارى قىلدۇرۇشقا يېتەكلەش ئارقىلىق، كارخانىدا ئىشلەشكە ھازىرلانغان ئىختىساسلىقلارنى توپلاپ، ئۇلارنى ئۆزلىرىگە ماس كېلىدىغان كارخانىلارغا تونۇشتۇرۇش مەقسىتىدە ‹‹‹مەرىپەت›كارخانا ئىختىساسلىقلىرى مۇلازىمەت مەركىزى››نى قۇردۇق.
</S>
<S ID=20122>
   ئىگىلىشىمىزچە، ‹‹مەرىپەت›› كارخانا باشقۇرۇش مەسلىھەتچىلىك شىركىتى 2016 – يىلىدىن باشلاپ يىلىغا 100 كارخانىچىنى ياپونىيەدە 12 كۈنلۈك ئوقۇتۇش، يېتەكلەش تۈرى بويىچە ئون يىللىق توختام تۈزگەن.
</S>
<S ID=20123>
‏
</S>
</TEXT>
/BODY
/DOC