<DOC>
<DOCID>TIANSHAN.497994</DOCID>
<HEADER>
<CLASS>شىنجاڭ</CLASS>
<DATE>2016-02-16 12:25:24</DATE>
</HEADER>
<BODY>
<HEADLINE>
<S ID=11267>
‏CBAنىڭ مۇسابىقە پەسلىدىن كېيىنكى مۇسابىقىسى باشلاندى
</S>
</HEADLINE>
<TEXT>
<S ID=11268>
شىنجاڭ ئەرلەر ۋاسكېتبول كوماندىسى بېيجىڭ كوماندىسىنى يېڭىپ، دەسلەپكى غەلىبىنى قولغا كەلتۈردى
</S>
<S ID=11269>
    سادىق ئىمىر خەۋەر قىلىدۇ: 2015 -، 2016 - يىللىق جۇڭگو ئەرلەر ۋاسكېتبول بىرلەشمە مۇسابىقىسى (CBA)نىڭ مۇسابىقە پەسلىدىن كېيىنكى مۇسابىقىسى 15 - فېۋرال چۈشتىن كېيىن باشلىنىپ، شىنجاڭ ئەرلەر ۋاسكېتبول كوماندىسى قارشى تەرەپ مەيدانىدا 105 كە قارشى 117 نومۇر بىلەن بېيجىڭ كوماندىسىنى يېڭىپ، مۇسابىقە پەسلىدىن كېيىنكى مۇسابىقىنىڭ دەسلەپكى غەلىبىسىنى قولغا كەلتۈرۈپ، تۆت كۈچلۈك كوماندا قاتارىغا كىرىشكە پۇختا قەدەم باستى.
</S>
<S ID=11270>
　15 - فېۋرال مۇسابىقە باشلىنىپلا شىنجاڭ كوماندىسىدىكى براچ بىلەن جو چى ئۇدا نومۇر ئالدى.
</S>
<S ID=11271>
بېيجىڭ كوماندىسى ئەزالىرىنىڭ گارغا ئاتقان توپى چۈشمەي قالدى. نومۇر پەرقى 7:0 بولغاندىلا، بېيجىڭ كوماندىسى ئەزاسى ئۈچ نومۇرلۇق بىر توپ كىرگۈزدى.
</S>
<S ID=11272>
تۇنجى چارەك مەيدان مۇسابىقە شىنجاڭ كوماندىسىنىڭ بىر نومۇر ئۈستۈنلۈكى بىلەن 25:24تە ئاخىرلاشتى.
</S>
<S ID=11273>
　ئىككىنچى چارەك مەيدان مۇسابىقىدە شىنجاڭ كوماندىسى نومۇر پەرقىنى داۋاملىق چوڭايتتى.
</S>
<S ID=11274>
شىنجاڭ كوماندىسى بىلەن بېيجىڭ كوماندىسىنىڭ نومۇرى 59:50تە ئالدىنقى يېرىم مەيدان مۇسابىقە ئاخىرلاشتى.
</S>
<S ID=11275>
　كېيىنكى يېرىم مەيدان مۇسابىقىدە شىنجاڭ كوماندىسى داۋاملىق ئۈستۈنلۈكنى ئىگىلىدى.
</S>
<S ID=11276>
ئاخىرىدا شىنجاڭ كوماندىسى 15 نومۇر پەرقى بىلەن بۇ مەيدان مۇسابىقىدە بېيجىڭ كوماندىسىنى يەڭدى.
</S>
<S ID=11277>
　بۇنىڭدىن ئىلگىرى شىنجاڭ كوماندىسى بىلەن بېيجىڭ كوماندىسى مۇسابىقە پەسلىدىن كېيىنكى مۇسابىقىدە تۆت مەيدان ئۇچرىشىپ، شىنجاڭ كوماندىسى بېيجىڭ كوماندىسىنى ئۈچ قېتىم يەڭگەن.
</S>
<S ID=11278>
بۇلتۇرقى مۇسابىقە توختىغان مەزگىلدە، بېيجىڭ كوماندىسىنىڭ سابىق ئاساسلىق ئەزاسى لى گېن شىنجاڭ كوماندىسىغا ئالمىشىپ كەلگەن بولۇپ، بۇ قېتىمقى مۇسابىقە شۇ سەۋەبتىن تاماشىبىنلارنىڭ دىققىتىنى بەكرەك تارتتى.
</S>
<S ID=11279>
　　شىنجاڭ كوماندىسى 17 -، 19 - فېۋرال ئۆز مەيدانىدا، 21 - فېۋرال قارشى تەرەپ مەيدانىدا بېيجىڭ كوماندىسى بىلەن مۇسابىقىلىشىدۇ.
</S>
</TEXT>
/BODY
/DOC