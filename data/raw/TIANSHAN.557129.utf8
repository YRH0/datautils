<DOC>
<DOCID>TIANSHAN.557129</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-10-17 18:32:51</DATE>
</HEADER>
<BODY>
<HEADLINE>
<S ID=53732>
كۈسەن مەدەنىيەت يادىكارلىقلىرى ئىشلىرىغا 30 يىل كۈچ قوشقان كوجىما ياسۇيو
</S>
</HEADLINE>
<TEXT>
<S ID=53733>
 نىياز راھمان
</S>
<S ID=53734>
   ياپونىيەلىك دوست كوجىما ياسۇيو يېقىندا شىنجاڭ كۈسەن تەتقىقات يۇرتىغا 100 مىڭ يۈەن ئىئانە قىلىپ، تەتقىقات يۇرتىدىكى ئىشچى – خىزمەتچىلەرنىڭ ئىچىدىغان سۇ مەسىلىسىنى ھەل قىلدى، بۇ كوجىما ياسۇيو ئەپەندىنىڭ شىنجاڭنىڭ مەدەنىيەت يادىكارلىقلىرى ئىشلىرىغا قوشقان يەنە بىر تۆھپىسى ھېسابلىنىدۇ.
</S>
<S ID=53735>
   بۇ يىل شىنجاڭ كۈسەن تەتقىقات يۇرتى قۇرۇلغانلىقىنىڭ 30 يىللىقى ھەم كوجىما ياسۇيو ئەپەندىنىڭ شىنجاڭنىڭ مەدەنىيەت ۋە مەدەنىيەت يادىكارلىقلىرى ئىشلىرىنى قوغداشقا ئاتلانغانلىقىغا 30 يىل بولغان ئالاھىدە بىر يىل.
</S>
<S ID=53736>
كوجىما ياسۇيو ئەپەندى 30 يىلدىن بۇيان شىنجاڭغا 160 قېتىم كېلىپ، ئىلگىرى – كېيىن بولۇپ 154 مىليون يۈەن سەرپ قىلىپ، دۇنيا مەدەنىيەت مىراسلىرىنى قوغداش، تەتقىق قىلىش، ئىختىساسلىقلارنى تەربىيەلەش، جۇڭگو – ياپونىيە خەلقىنىڭ ئۆزئارا چۈشىنىشى ۋە دوستلۇقىنى ئىلگىرى سۈرۈش ئۈچۈن كۈچ چىقاردى.
</S>
<S ID=53737>
ھەردەرىجىلىك ھۆكۈمەت ۋە چەت ئەلدىكى دوستلارنىڭ قوللىشى ئارقىسىدا، شىنجاڭنىڭ مەدەنىيەت ئىشلىرى بولۇپمۇ كۈسەن مىڭئۆيلىرىنى تەتقىق قىلىش، قوغداش ئىشلىرىدا زور ئۆزگىرىشلەر بارلىققا كەلدى.
</S>
<S ID=53738>
   شىنجاڭ كۈسەن تەتقىقات يۇرتىنى قوغداش ئورنىنىڭ باشلىقى يې مېي مۇنداق دېدى: كۆرۈپ تۇرۇپتىمىز، ھازىر كۈسەن مىڭئۆي يادىكارلىقلىرىنى قوغداش ئىشلىرىنىڭ تەرەققىياتىدا زور ئۆزگىرىشلەر بارلىققا كېلىپ، ھازىرقى قۇتقۇزۇش خاراكتېرلىك قوغداش، ئىلمىي مۇداپىئە كۆرۈپ قوغداشقا يۈزلەندى، بۇ تەرەققىياتلارنى ھۆكۈمەتنىڭ قوغداشقا ئەھمىيەت بەرگەنلىكى، شۇنداقلا مەملىكەت ئىچى، سىرتىدىكى دوستلارنىڭ زور كۈچ بىلەن قوللىشىدىن ئايرىپ قارىغىلى بولمايدۇ.
</S>
<S ID=53739>
   كوجىما ياسۇيو 1982 – يىلى شىنجاڭغا تۇنجى قېتىم كەلگەندە شىنجاڭنىڭ قاش تېشى سودىسىنى كۆرگىلى كەلگەن بولۇپ، شۇ چاغدا شىنجاڭنىڭ ئۆزگىچە مەدەنىيىتى ئۇنى جەلپ قىلغان.
</S>
<S ID=53740>
ئۇ شىنجاڭدىكى تارىخىي تام سۈرەتلىرى، مەدەنىيەت يادىكارلىقلىرى خارابىلىرىنىڭ ھەممىسى پۈتكۈل ئىنسانىيەتكە ئورتاق بولغان قىممەتلىك بايلىق، دەپ قارايدىكەن.
</S>
<S ID=53741>
شۇڭا ئۇ 1986 – يىلى ئىككىنچى قېتىم شىنجاڭغا كەلگەندە جۇڭگو ھۆكۈمىتىنىڭ زور مەبلەغ سەرپ قىلىپ، قىزىل مىڭئۆينى رېمونت قىلغانلىقىنى ئۇقۇپ، ياپونىيەگە قايتقاندىن كېيىن، 100 مىڭ يۈەن توپلاپ، ئۇنى شىنجاڭغا ئەۋەتىپ بېرىپ، قىزىل مىڭئۆينىڭ تەتقىقات، قوغداش ئىشلىرىغا ئىشلىتىشنى ئۈمىد قىلغان ئىكەن.
</S>
<S ID=53742>
   ئۇقۇشىمچە، كوجىما ياسۇيو 1999 – يىلى ئون يىللىق مۇددەت بىلەن ‹‹كوجىما ياسۇيو شىنجاڭنىڭ مەدەنىيەت ۋە مەدەنىيەت يادىكارلىقلىرى ئىشلىرى مۇنەۋۋەر مۇكاپاتى››نى تەسىس قىلغان؛ شىنجاڭ ئۇنىۋېرسىتېتىدىكى مۇنەۋۋەر ئوقۇغۇچىلار ئۈچۈن ئوقۇش مۇكاپاتى تەسىس قىلىپ، بۈگۈنگە قەدەر 3400دىن كۆپرەك ئوقۇغۇچىنى مۇكاپاتلىغان.
</S>
<S ID=53743>
ئۇ يەنە جۇڭگو – ياپونىيە دوستلۇقىنى چوڭقۇرلاشتۇرۇش ئۈچۈن شىنجاڭدا ئۈمىد باشلانغۇچ مەكتىپىدىن بەشنى قۇرغان.
</S>
<S ID=53744>
ئۇ شىنجاڭنىڭ مەدەنىيەت ئىشلىرى، مەدەنىيەت يادىكارلىقلىرى، مائارىپ ئىشلىرىنىڭ تەرەققىياتى ۋە جۇڭگو – ياپونىيە ئىككى دۆلەت خەلقىنىڭ مەدەنىيەت ئالماشتۇرۇشى ئۈچۈن مۇھىم تۆھپىلەرنى قوشۇپ، جۇڭگو مەدەنىيەت مىنىستىرلىقى تەرىپىدىن ‹‹مەدەنىيەت ئالماشتۇرۇش تۆھپە مۇكاپاتى››غا ئېرىشكەن.
</S>
</TEXT>
/BODY
/DOC