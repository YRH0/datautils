<DOC>
<DOCID>TIANSHAN.531039</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-06-28 12:30:34</DATE>
</HEADER>
<BODY>
<HEADLINE>
<S ID=31582>
ئاچچىق يېزىسىدىكى ئۆزگىرىشلەر
</S>
</HEADLINE>
<TEXT>
<S ID=31583>
    شىنجاڭ گېزىتى مۇخبىرى مۇيەسسەر ئاباھامىت خەۋىرى، فوتوسى: شىنجاڭ سەنئەت ئىنستىتۇتىدىن قەشقەر ۋىلايىتى يوپۇغا ناھىيەسى ئاچچىق يېزىسىغا چۈشكەن خىزمەت گۇرۇپپىسىدىكى كادىرلار دېھقان-چارۋىچىلارغا ماددىي جەھەتتىن ياردەم قىلىپلا قالماستىن، خىزمەتلەرنى ئىجابىي قانات يايدۇرۇپ، «زامانىۋى مەدەنىيەتنى ئەۋج ئالدۇرۇش» ئارقىلىق دېھقان-چارۋىچىلارنىڭ مەنىۋى تۇرمۇشىنى بېيىتتى. ئۆزلىرىنىڭ كەسىپ جەھەتتىكى ئالاھىدىلىكىنى جارى قىلدۇرۇپ، ھەر خىل كۇرسلارنى ئىچىپ، دېھقان-چارۋىچىلار ۋە ئوقۇغۇچىلارنى تەربىيەلىدى. خىزمەت گۇرۇپپىسى چۈشكەن كەنتلەردە ناغرا ئاۋازى قايتا ياڭراپ، دېھقان-چارۋىچىلارنىڭ روھىي كەيپىياتى يۇقىرى كۆتۈرۈلدى.
</S>
<S ID=31584>
يوپۇغىدا قايتا ياڭرىغان ناغرا ئاۋازى
</S>
<S ID=31585>
    بۇ يىل 5-ئاينىڭ 1-كۈنىدىن 4-كۈنىگىچە يوپۇغا ناھىيەسىدە ئۆتكۈزۈلگەن تۇنجى قېتىملىق «ئوغلانلار» مىللىيچە چېلىشىش چېمپىيونلۇق تالىشىش مۇسابىقىسىنىڭ باشلىنىش مۇراسىمى 200 كىشىلىك ناغرا ئاۋازى بىلەن باشلىنىپ، باشلىنىش مۇراسىمىنى باشقىچە جانلاندۇرۇۋەتتى ھەم بۇ ناھىيەدە چېلىنمىغىنىغا ئۇزۇن يىل بولغان ناغرا قايتىدىن ئۆز كۈچىنى نامايان قىلىپ، كىشىلەرنىڭ قەلب تارىنى چەكتى. 
</S>
<S ID=31586>
     يوپۇغا ناھىيەسى ئاچچىق يېزىسى ناغراچالدى كەنتىدە ئەلمىساقتىن ناغرا ئاۋازى ئۈزۈلمەيتتى. يېقىنقى يىللاردىن بۇيان، ئەسەبىي ئىدىيەنىڭ تەسىرىدە بۇ كەنتتە ناغرا ئاۋازىنى ئاڭلىغىلى بولمايدىغان بولۇپ قالغان. شىنجاڭ سەنئەت ئىنستىتۇتىدىن ناغراچالدى كەنتىگە چۈشكەن خىزمەت گۇرۇپپىسى كەنتنىڭ بۇ جەھەتتىكى ئالاھىدىلىكىنى قېزىپ چىقىپ، يوپۇغا ناھىيەسىدە قايتىدىن ناغرا ئاۋازىنى ياڭراتتى. دەسلەپتە ئۇلار كەنتتىكى مەدەنىيەت قابىللىرىنى قازدى، ناغرا چالىدىغانلارنىڭ ھەممىسىنى يىغسا 40 ئادەم چىققانىدى، ھازىر بۇ ناغرا چېلىش گۇرۇپپىسى تەرەققىي قىلىپ 200 ئادەمدىن ئاشتى. بۇ يىل چۈشكەن خىزمەت گۇرۇپپىسى بۇ خىزمەتنى تېخىمۇ تىرىشىپ ئىشلەپ، ئويۇن قويۇش ئەترىتى تەشكىللەپ، يېزا-كەنت، ناھىيەدە 30 مەيدان ئويۇن قويدى. ئۇلار يەنە يوپۇغىدىن چىقىپ ئويۇن قويۇش ئارقىلىق 200 نەچچە يىللىق تارىخقا ئىگە ناغرا ئاۋازىنى پۈتۈن مەملىكەتتە ياڭراتماقچى بولدى. ھازىر بۇ ناھىيەدە ۋە يېزىلاردا قانداق بىر كۆڭۈل ئېچىش پائالىيىتى بولسا، يوپۇغا ناھىيەسىنىڭ ئالاھىدىلىكىنى گەۋدىلەندۈرىدىغان ناغرا بىلەن باشلىنىدىغان بولدى.
</S>
<S ID=31587>
    ئاچچىق يېزىسى ناغراچالدى كەنتىنىڭ ئىمامى كېرەمجان ئابدۇرېشىت 4-ئەۋلاد ناغرىچى، ئۇنىڭ ئائىلىسى پۈتۈن كەنت بويىچە ناغرا چېلىش تارىخى ئەڭ ئۇزۇن ئائىلىلەرنىڭ بىرى. ئۇنىڭ مۆلچەرلىشىچە، ئەتىۋارلاپ ساقلاۋاتقان ناغرىسى تەخمىنەن 150 يىللىق تارىخقا ئىگە ئىكەن. چوڭ بوۋىسى غوپۇرئەمەت شەيخ ئۇل زامانەمدە ئودىخىنىم پاشايىمدا ناغرا چالاتتىكەن، ئۇ ئادەم تۈگەپ كەتكەندىن كېيىن چوڭ دادىسى چالغان ئىكەن. كىرەمجان ئابدۇرېشىت يۇرتداشلارغا ئۈلگە بولۇش ئۈچۈن خىزمەت گۇرۇپپىسى قۇرغان ناغرىچىلار ئەترىتىگە قاتناشتى. 20 يىل چالماي تاشلىنىپ قالغان ناغرىنى قايتىدىن چالغانلىقىدىن ئىنتايىن خۇش بولۇپ، پۈتۈن ۋۇجۇدى بىلەن ناغرا چىلىشقا كىرىشىپ كەتتى. ئۇ ئاتا-بوۋىسىدىن قالغان تەۋەرۈك كەسىپنىڭ ئۆزى بىلەن ئاخىرلاشماسلىقى ئۈچۈن، ئوغلى ئابلىكىم كېرەمگىمۇ ناغرا چېلىشنى ئۆگەتتى. ئوغلىمۇ تىرىشىپ، ئەستايىدىل ئۆگىنىپ 5-ئەۋلاد ناغرىچى بولۇشقا بەل باغلىدى. ھازىر پەقەت بۇ كەنتتىكىلەرلا ناغرا چېلىپ قالماستىن، ئاچچىق يېزىسىنىڭ ھەر قايسى كەنتىدىكى ناغرا ھەۋەسكارلىرى بۇ ئەترەتكە قاتنىشىپ ناغرا چالىدىغان بولدى.
</S>
<S ID=31588>
ياربويى كەنتىدىكى بالىلارنىڭ خۇشاللىقى
</S>
<S ID=31589>
    شىنجاڭ سەنئەت ئىنستىتۇتىنىڭ ئاچچىق يېزىسى ياربويى كەنتىگە چۈشكەن خىزمەت گۇرۇپپىسى بالىلارنىڭ بايرىمىنى خۇشال-خۇرام ئۆتكۈزۈشى ئۈچۈن، بالىلارغا ئەھمىيەتلىك بالىلار بايرىمى ئۆتكۈزۈپ بەردى. پائالىيەتتە خىزمەت گۇرۇپپىسى ئاچچىق يېزا ياربويى كەنتى باشلانغۇچ مەكتىپىگە 20 كومپيۇتېر، يەتتە ئېلېكتىرونلۇق رويال، مەكتەپ فورمىسى، ئاياغ، سومكا قاتارلىق بۇيۇملارنى سوۋغا قىلدى. پائالىيەت تۈگىگەندىن كېيىن، ئۇلار كومپيۇتېر بىلەن ئېلېكتىرونلۇق روياللارنى مەكتەپكە ئاپىرىپ قوراشتۇرۇپ بەردى. مەكتەپنىڭ شارائىتى ياخشىلىنىپ، كومپيۇتېر مەشغۇلات ئۆيى، ئېلېكتىرونلۇق رويال دەرسخانىسى بار بولدى. ئوقۇغۇچىلار، كومپيۇتېر دەرسى، ئېلېكتىرونلۇق رويال دەرسى ئۆگىنەلەيدىغان بولدى.
</S>
<S ID=31590>
    جەمئىيەتنىڭ ئۇچقاندەك تەرەققىي قىلىشى نەتىجىسىدە ئوقۇغۇچىلارنىڭ كومپيۇتېر بىلىشى ئاساسىي شەرتلەرگە ئايلىنىپ قالغان بۈگۈنكى كۈندە، يىراق يېزا-كەنتلەردىكى بالىلار ئۈچۈن كومپيۇتېر يەنە بىر سىرلىق نەرسە ئىدى. ئۇلار پەقەت تېلېۋىزوردىنلا كومپيۇتېرنى كۆرۈپ باققان، شۇڭا ئۇلارنىڭ كومپيۇتېرغا بولغان قىزغىنلىقى ئالاھىدە يۇقىرى. مەكتەپتىكى بارلىق ئوقۇغۇچىلار بۇنىڭدىن ناھايىتى خۇش بولدى. ئېلېكتىرونلۇق رويال دەرسىمۇ بالىلارنىڭ قىزىقىشىنى قوزغىدى. ئوقۇغۇچىلار ئوقۇتقۇچىنىڭ يىتەكچىلىكىدە ئېلېكتىرونلۇق رويال چىلىشنى ئەستايىدىل ئۆگەندى. بۇنىڭغا ئالاھىدە قىزىقىدىغان بالىلار دەرستىن سىرتقى ۋاقىتلىرىدىمۇ ئوقۇتقۇچىنىڭ يىتەكچىلىكىدە ئۆگەندى. خىزمەت گۇرۇپپىسىدىكى كادىرلار بۇ مەكتەپتە خەنزۇ تىلى ئوقۇتقۇچىسىنىڭ كەمچىللىكىنى بىلىپ، ھەر ھەپتىدە ئىككى سائەتتىن خەنزۇ تىلى دەرسى ئۆتتى. بۇنىڭ بىلەن مەكتەپنىڭ 2-دەرسخانا پائالىيىتى سەرخىللىشىپ، ئوقۇغۇچىلارنىڭ ھەر جەھەتتىن ئەتراپلىق تەربىيەلىنىشىگە شارائىت يارىتىلدى.
</S>
<S ID=31591>
    ياربويى كەنتى باشلانغۇچ مەكتەپ مۇدىرى پاتىگۈل ئابلىمىت مۇنداق دېدى: ھازىر بىز ھەربىر سىنىپقا كۈندە بىر سائەتتىن كومپيۇتېر دەرسى، بىر سائەتتىن ئېلېكتىرونلۇق رويال دەرسى ئۆتىمىز، بۇنىڭ بىلەن بىزنىڭ بالىلىرىمىزمۇ كومپيۇتېر مەشغۇلاتى بىلەن شۇغۇللىنىپ، ھازىرقى دەۋرگە ماسلىشىپ، ئۇچۇر دەۋرىنى قوبۇل قىلالايدىغان، ئۇچۇردىن پايدىلىنالايدىغان قابىلىيەت يىتىلدۈردى، شۇنىڭ بىلەن بىللە، ئېلېكتىرونلۇق رويال چىلىش ئارقىلىق بالىلارنىڭ مۇزىكا جەھەتتىكى بوشلۇقى تولدۇرۇلدى.
</S>
<S ID=31592>
    شەنبە، يەكشەنبە كۈنلىرى بۇ كەنتتىكى ئۇسسۇلغا ئىشتىياقى بار بالىلار ئالدىراشلىق بىلەن كەنت ھويلىسىدىكى ئۇسسۇل رېپېتىتسىيە ئۆيىگە كېلىپ، ئۆلچەملىك رېپېتىتسىيە ئۆيىدە خىزمەت گۇرۇپپىسىدىكى ئۇسسۇل ئوقۇتقۇچىسى دىلنۇر ئابدۇرېشىتتىن ئۇسسۇل ئۆگىنىدۇ، ئۇلارنىڭ مەكتىپىدە ئۇسسۇل ئوقۇتقۇچىسى بولمىغاچقا، ھەر قېتىملىق پائالىيەتتە ئوقوغۇچىلار ئۆزلىرى نومۇر تەييارلايتتى. ھازىر ئۇلار سستېمىلىق ئۇسسۇل ئۆگىنىش شارائىتىغا ئىگە بولۇپ، كۈنلىرى ئىنتايىن خۇشال ھەم ئەھمىيەتلىك ئۆتۈۋاتىدۇ. خىزمەت گۇرۇپپىسى يەنە تۈر مەبلەغ ھەل قىلىپ سالغان يېڭى مەكتەپ يېقىندا پۈتىدىغان بولۇپ، بۇ كەنتتىكى بالىلار يىقىن كەلگۈسىدە تېخىمۇ ياخشى مەكتەپ شارائىتىدا خاتىرجەم ئوقۇيدىغان بولىدۇ.
</S>
<S ID=31593>
    خىزمەت گۇرۇپپىسىدىكى كادىرلار يەنە ئۆز كەسپىنىڭ ئارتۇقچىلىقىدىن پايدىلىنىپ، خەلق سەنئەتكارلىرى بىلەن بىرلىشىپ، ئېتىز-قىرلارغا بېرىپ، شۇ يەردىلا ئويۇن قويۇپ، دېھقانچىلىقنىڭ ئالدىراش مەزگىللىرىدە دېھقانلارنىڭ ھاردۇقىنى چىقىرىپ، ئۇلارغا خۇشاللىق ئاتا قىلدى.
</S>
<S ID=31594>
    خىزمەت گۇرۇپپىسىنىڭ ياردىمىدە ياربويى كەنتىنىڭ ئالدىغا 50 يول چىرىغى ئورنىتىلدى، شۇنداقلا خىزمەت گۇرۇپپىسى دېھقانلارنى كەچلىك بازار قىلىشقا يىتەكلىدى. ھازىر كەچلىرى كەنت ئالدىدىكى كەچلىك بازار قىزىپ كېتىدىغان بولدى. ئۇلار يەنە مېيىپلەرگە ئالاھىدە كۆڭۈل بۆلۈپ، بۇ كەنتتىكى قۇلىقى ئاڭلىمايدىغان راھمانجان تۇرسۇنغا ئاۋدىفون ئېلىپ بېرىپ، ئۇنى ئاڭلاش ئىقتىدارىغا ئىگە قىلدى. ماڭالمايدىغانلارغا مېيىپلەر ھارۋىسى ئېلىپ بەردى، كەنت كۇتۇپخانىسىنىڭ شارائىتىنى ياخشىلاپ، كەڭ دېھقان-چارۋىچىلار ھەم ئوقۇغۇچىلارنىڭ مەدەنىيەت ساپاسىنى يۇقىرى كۆتۈرۈپ، ئۇلارنىڭ ئۆگىنىشى ئۈچۈن پايدىلىق شارائىت يارىتىپ بەردى.  
</S>
<S ID=31595>
    شىنجاڭ سەنئەت ئىنستىتۇتىدىن ياربويى كەنتىگە چۈشكەن خىزمەت گۇرۇپپىسىنىڭ كادىرى پەرھات رېھىم مۇنداق دېدى: بىز ناغرىنى غەيرىي ماددىي مەدەنىيەت مىراسلىرىغا يوللىدۇق. بۇ ئارزۇيىمىزمۇ يېقىن كەلگۈسىدە روياپقا چىقىدۇ. خىزمەت گۇرۇپپىمىز مەكتىپىمىزنىڭ ئالاھىدىلىكىدىن پايدىلىنىپ، ھەر تەتىلدە مەكتەپتىكى ھەر كەسىپتىكى ئوقۇتقۇچىلارنى بۇ يېزىغا ئەكىلىپ، ئەتراپتىكى ئوقۇتقۇچىلارنى كەسپىي جەھەتتىن تەربىيەلەپ، ئۇلارنىڭ لاياقەتلىك بولغانلىرىغا كىنىشكا تارقىتىش ئارقىلىق، يېزا-كەنتتىكى بالىلارغا ياخشى ئۆگىنىش شارائىتى ھازىرلىماقچى بولدۇق. تەتىللەردە مەكتىپىمىزنىڭ ئوقۇغۇچىلىرى كەنتىمىزگە كېلىپ، يېزا تاملىرىغا رەسىم سىزىپ كەنت قىياپىتىنى يېڭىلىدى، يەنە بۇنىڭدىن كېيىنكى تەتىللەردىمۇ ئۇلارنى ئېلىپ كېلىپ، «گۈزەل كەنت» قۇرۇش ئۈچۈن تىگىشلىك تۆھپىمىزنى قوشىمىز.
</S>
</TEXT>
/BODY
/DOC