<DOC>
<DOCID>TIANSHAN.573215</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-12-20 11:50:32</DATE>
</HEADER>
<BODY>
<HEADLINE>
<S ID=66386>
باشلامچىلارنى باشلاۋاتقانلار
</S>
</HEADLINE>
<TEXT>
<S ID=66387>
مۇبارەك ئىسمائىل
</S>
<S ID=66388>
 ئاپتونوم رايونلۇق سودا – سانائەت مەمۇرىي باشقۇرۇش ئىدارىسى سىستېمىسىنىڭ ‹‹ئەلرايىنى بىلىش، ئەلگە نەپ يەتكۈزۈش، ئەلنى مايىل قىلىش›› خىزمىتى بويىچە ئاتۇش شەھىرىنىڭ ئۈستۈن ئاتۇش يېزىسى بىلەن ئازاق يېزىسىدىكى كەنتلەردە تۇرۇشلۇق خىزمەت ئەترىتىدىكى كادىرلار كەنتلەرگە كەلگەندىن كېيىن يېزا ئىقتىسادىنى ياخشىلاش، دېھقانلارنىڭ كىرىمىنى ئاشۇرۇش، يېزا قىياپىتىنى ئۆزگەرتىش جەھەتتە كۆپ ئىزدەندى.
</S>
<S ID=66389>
پارتىيە ياچېيكىسىنىڭ جەڭگىۋار قورغانلىق، باشلامچىلىق، نەمۇنىلىك رولىنى جارى قىلدۇرۇپ، ئۇلار بىلەن ‹‹قانداق قىلغاندا دېھقانلارنىڭ كىرىمىنى ئاشۇرغىلى، يېزا قىياپىتىنى ياخشىلىغىلى بولىدۇ؟›› دېگەن مەسىلە ئۈستىدە ئورتاق كېڭىشىپ تونۇشنى بىرلىككە كەلتۈردى.
</S>
<S ID=66390>
تەشۋىقات پائالىيەتلىرىنى قانات يايدۇرۇپ، دېھقانلارنىڭ مەدەنىيەت ساپاسىنى ئۆستۈردى.
</S>
<S ID=66391>
 كەنتتە تۇرۇشلۇق خىزمەت ئەترىتى ئاساسىي قاتلام پارتىيە ياچېيكىسى شۇجىلىرىنىڭ پارتىيە قۇرۇلۇشىنى چىڭ تۇتۇپ، جەمئىيەت مۇقىملىقىنى قوغداش، ئىقتىسادىي تەرەققىياتقا تۈرتكە بولۇش ئىقتىدارىنى جارى قىلدۇرۇش ئۈچۈن، كەنت ‹‹ئىككى كومىتېتى›› رەھبەرلىك بەنزىسىدىكى 50 كادىرنى ئۈرۈمچىدە 12 – ئاينىڭ 6 – كۈنىدىن 11 – كۈنىگىچە نەزەرىيە بىلەن ئەمەلىيەتنى بىرلەشتۈرگەن ئاساستا تەربىيەلىدى.
</S>
<S ID=66392>
بۇ ئۇلارنىڭ بۇنداق كۇرسنى بۇ يىل ئىككىنچى قېتىم تەشكىللىشى ئىدى.
</S>
<S ID=66393>
 ئاپتونوم رايونلۇق سودا – سانائەت مەمۇرىي باشقۇرۇش ئىدارىسىنىڭ مۇئاۋىن باشلىقى دۇڭ لىن مۇنداق دېدى: كەنت پارتىيە ياچېيكىسىنىڭ شۇجىلىرى ئاساسىي قاتلامدىكى باشلامچىلار، ئۇلارنىڭ نەزەر دائىرىسى قانچە كەڭ بولسا، ئاممىنى توغرا يۆنىلىشكە يېتەكلىيەلەيدۇ.
</S>
<S ID=66394>
شۇڭا بىز ئاتۇش شەھىرىدىكى ئاساسىي قاتلام پارتىيە ياچېيكا شۇجىلىرىنىڭ پارتىيە قۇرۇلۇشى خىزمىتىنى تۇتۇش، ئىجتىمائىي مۇقىملىقنى قوغداش، ئىقتىسادىي تەرەققىياتقا تۈرتكە بولۇش جەھەتتىكى ئۇنىۋېرسال ئىقتىدارىنى ئۆستۈرۈش ئۈچۈن، بۇ تەربىيەلەش كۇرسىنى ئۇيۇشتۇردۇق.
</S>
<S ID=66395>
بۇ قېتىمقى كۇرستا پارتىيە مەكتىپىنىڭ تەجرىبىلىك ئوقۇتقۇچىلىرى، ئاساسىي قاتلاملاردىكى تەجرىبىلىك كەنت پارتىيە ياچېيكا شۇجىلىرىنى دەرس سۆزلەشكە تەكلىپ قىلدۇق.
</S>
<S ID=66396>
بىر قىسىم يېزا ئىگىلىك تەجرىبە بازىلىرىغا، سانائەت رايونلىرىغا، باشلامچى كارخانىلارغا ئېكسكۇرسىيەگە ئورۇنلاشتۇردۇق.
</S>
<S ID=66397>
 كۇرسانتلار شىنجاڭ مېۋىچىلىك گۇرۇھى، شاڭخەي ‹‹ھەممىباب›› ئاپتوموبىل چەكلىك مەسئۇلىيەت شىركىتىنىڭ شىنجاڭدىكى ئىشلەپچىقىرىش لىنىيەسى، ‹‹ئارمان›› گۇرۇھى قاتارلىق ئورۇنلارنى ئېكسكۇرسىيە قىلىپ، ئەمەلىي تەجرىبە ۋە تەسىراتقا ئىگە بولدى.
</S>
<S ID=66398>
 سۈنتاغ يېزىلىق پارتكومنىڭ مۇئاۋىن شۇجىسى تاھىرجان قېيۇم مۇنداق دېدى: مەن بۇ قېتىمقى تەربىيەلەشتىن كۆپ نەپ ئالدىم.
</S>
<S ID=66399>
خىزمەت ئورنۇمغا قايتقاندىن كېيىن، كۇرستا ئۆگەنگەن نەزەرىيەۋى بىلىملەر، كۇرس جەريانىدا كۆرگەن، ھېس قىلغان ئىلغار تەجرىبىلەرنى ئەمەلىيەتكە تەتبىقلاپ، يۇرتۇمنىڭ ئىجتىمائىي مۇقىملىقىنى قوغداش، ئىقتىسادىي تەرەققىياتىنى ئىلگىرى سۈرۈش، ئىشقا ئورۇنلىشىش يوللىرىنى كېڭەيتىپ، نامراتلارنى نامراتلىقتىن قۇتۇلدۇرۇشقا كۈچ چىقىرىمەن.
</S>
</TEXT>
/BODY
/DOC