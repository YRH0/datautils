<DOC>
<DOCID>TIANSHAN.572787</DOCID>
<HEADER>
<CLASS>پەن – مائارىپ</CLASS>
<DATE>2016-12-18 13:52:06</DATE>
</HEADER>
<BODY>
<HEADLINE>
<S ID=65869>
ئالىي مەكتەپكە ئارزۇ تولدۇرۇشقا سەل قارىماڭ
</S>
</HEADLINE>
<TEXT>
<S ID=65870>
ئالىمجان قۇربان
</S>
<S ID=65871>
 2016 – يىلىدىن باشلاپ ئاپتونوم رايونىمىزدا تولۇق كۇرس 1 –، 2 –، 3 – تۈركۈم ۋە مەخسۇس كۇرس تۈركۈمدىكى مەكتەپلەرگە پاراللېل ئارزۇ بويىچە ئارخىپ چىقىرىپ ئوقۇغۇچى قوبۇل قىلىش ئەندىزىسى يولغا قويۇلدى.
</S>
<S ID=65872>
گەرچە ئىمتىھان بەرگۈچىلەرنىڭ ئارزۇ تولدۇرۇشتىكى خەتىرى مۇئەييەن دەرىجىدە تۆۋەنلىتىلگەن بولسىمۇ، ئەمما ئارزۇ تولدۇرۇشتا خەتەر يەنىلا مەۋجۇت.
</S>
<S ID=65873>
شۇڭا ئىمتىھان بەرگۈچىلەر ۋە ئۇلارنىڭ ئاتا – ئانىلىرى بۇ نۇقتىنى توغرا تونۇپ، ئۆزىنىڭ ئەمەلىي ئەھۋالىغا ئاساسەن، ئارزۇنى ئەمەلىي، ئىلمىي، مۇۋاپىق تولدۇرۇشى، پاراللېل شەكىلدە تولدۇرۇلىدىغان ئارزۇنىڭ ئالاھىدىلىكىدىن پايدىلىنىپ خەتەردىن ساقلىنىشى، بولۇپمۇ ئارزۇ تولدۇرۇشتىن ئىلگىرى مەكتەپ ۋە كەسىپنى قانداق تاللاش، رەت – تەرتىپكە تىزىش جەھەتلەردە ئىزدىنىشى كېرەك.
</S>
<S ID=65874>
 ھەر يىلى ئالىي مەكتەپ ئىمتىھانى ئاياغلاشقاندىن كېيىن، بىر قىسىم ئىمتىھان بەرگۈچىلەر ۋە ئۇلارنىڭ ئاتا – ئانىلىرى ئارزۇ تولدۇرۇشتا، تۈرلۈك سەۋەبلەر تۈپەيلى ئارزۇنى قانداق تولدۇرۇشنى بىلەلمەي گاڭگىراپ قالىدۇ.
</S>
<S ID=65875>
شۇڭا ئىمتىھان بەرگۈچىلەر ۋە ئۇلارنىڭ ئاتا – ئانىلىرى ئارزۇ تولدۇرۇشتا پايدىلىنىشى ئۈچۈن كۆرسەتمە كۆرسەتتۇق.
</S>
<S ID=65876>
پاراللېل ئارزۇ بويىچە ئارخىپ چىقىرىپ قوبۇل قىلىش تولۇق كۇرس 1 –، 2 –، 3 – تۈركۈمدىكى مەكتەپ ۋە كەسىپ ئارزۇسىنى تاللاشتا:
</S>
<S ID=65877>
 بىرىنچى، ئىمتىھان بەرگۈچىلەر ئۆزلىرىنىڭ ئالىي مەكتەپ ئىمتىھان نەتىجىسىگە ئاساسەن، يېقىنقى بىر قانچە يىلدىكى ئالىي مەكتەپلەرنىڭ ئارخىپ چىقىرىشتا ئوقۇغۇچىلارنىڭ ئىمتىھان نەتىجىسى، نومۇر چېكىگە ئاساسەن، مەكتەپلەرنى سېلىشتۇرۇپ، ‹‹تۆۋەن نومۇر›› چېكىدىن پايدىلىنىپ ئۆرلەش، ‹‹ئوتتۇرىچە نومۇر›› دىن پايدىلىنىپ مۇقىملاشتۇرۇش، ‹‹يۇقىرى نومۇر›› دىن پايدىلىنىپ كاپالەتلەندۈرۈش پىرىنسىپى بويىچە مەكتەپ ئارزۇسىنى تاللاش كېرەك.
</S>
<S ID=65878>
 ئىككىنچى، ئۆزى تاللىۋالغان مەكتەپ تىزىملىكى ۋە كەسىپلەرگە ئاساسەن، ئۆزى قىزىقىدىغان ھەم كەسىپ تەرەققىياتىغا ئۇيغۇن كېلىدىغان مەكتەپ ۋە كەسىپنى بىر – بىرىگە ماسلاشتۇرۇپ تاللاپ يېزىۋېلىشى كېرەك.
</S>
<S ID=65879>
 ئۈچىنچى، ئۆزى ئارزۇ قىلغان مەكتەپلەرنىڭ كەسىپ نىشانى ۋە مەكتەپنىڭ ئوقۇغۇچى قوبۇل قىلىش پىرىنسىپىغا بىرلەشتۈرۈپ، كەسىپ ئارزۇسى ۋە تەرتىپىنى ۋاقتىدا تەڭشەپ، كەسىپ تەرەققىياتىغا ئۇيغۇن كەلمەيدىغان ھەم سالامەتلىكىگە ئالاھىدە تەلەپ قويۇلىدىغان كەسىپلەرگە قاراش كېرەك.
</S>
<S ID=65880>
 تۆتىنچى، ئۆزى ئالدىن تاللىۋالغان مەكتەپ ۋە كەسىپنى رەت بويىچە تەرتىپكە تىزىپ، يېزىۋېلىشى، ‹‹كەسىپ، نومۇر ۋە دەرىجە پەرقى بويىچە تىزىش›› قاتارلىق قوبۇل قىلىش تەلەپلىرى ئەسكەرتىلگەن مەكتەپلەرگە نىسبەتەن كەسىپ ئارزۇسى تەرتىپىنى يەنىمۇ تەڭشەپ، قوبۇل قىلىش جەريانىدا توقۇنۇشۇپ قېلىشتىن ساقلىنىش كېرەك.
</S>
<S ID=65881>
 بەشىنچى، تېخىمۇ كۆپ قوبۇل قىلىنىش پۇرسىتىگە ئىگە بولۇش ئۈچۈن، ئارزۇ تولدۇرغاندا ‹‹كەسىپ تەڭشەشكە قوشۇلىمەن›› دېگەن تۈرنى تاللاشقا ئالاھىدە ئەھمىيەت بېرىش كېرەك.
</S>
<S ID=65882>
 يېقىنقى بىر قانچە يىلدىكى تولۇق كۇرس تۈركۈمىدىكى ئالىي مەكتەپلەرنىڭ كەسىپلەر بويىچە ئوقۇغۇچى قوبۇل قىلىش ئەھۋالىدىن قارىغاندا، چوڭ تۈردىكى كەسىپلەر بويىچە ئوقۇغۇچى قوبۇل قىلىدىغان مەكتەپلەر يىلدىن – يىلغا كۆپەيمەكتە.
</S>
<S ID=65883>
شۇنىڭ بىلەن بىللە، ئوقۇغۇچى قوبۇل قىلىدىغان مەكتەپلەرنىڭ مەكتەپكە كىرگەندىن كېيىنكى كەسىپ تەڭشەشتىمۇ ئىلگىرىكىدىن خېلىلا چوڭ ئۆزگىرىش بولدى.
</S>
<S ID=65884>
شۇڭا كەسىپ ئارزۇسىنى تولدۇرغاندا ‹‹كەسىپ تەڭشەشكە قوشۇلىمەن›› دېگەن تۈرنى تاللاپ، قوبۇل قىلىنىش پۇرسىتىنى كۆپلەپ قولغا كەلتۈرۈش كېرەك.
</S>
<S ID=65885>
ئۆزى ياخشى كۆرگەن، قىزىقىدىغان كەسىپكە قوبۇل قىلىنمىسا، مەكتەپكە كىرگەندىن كېيىن، كەسىپ ئۆزگەرتىشنى ئىلتىماس قىلسا بولىدۇ، ئەمما بۇنىڭ ئالدىنقى شەرتى ئۆزى تاللىغان مەكتەپتىن قوبۇل قىلىنغان بولۇشى كېرەك.
</S>
<S ID=65886>
 ئىمتىھان نەتىجىسى ۋە ئورۇن رىتى ئوتتۇراھال ھەم نەتىجىسى تولۇق كۇرس 1 – تۈركۈم ياكى 2 – تۈركۈمنىڭ ئارخىپ چىقىرىش ئەڭ تۆۋەن نومۇر چېكىدىن ھالقىغانلار مەكتەپنى ئاساس قىلىش كېرەكمۇ ياكى كەسىپنىمۇ؟ دېگەن مەسىلىدە مەلۇم دەرىجىدە گاڭگىراپ قالىدۇ.
</S>
<S ID=65887>
شۇڭا، ئىمتىھان بەرگەنلەرنىڭ پايدىلىنىشى ئۈچۈن، ئۇلارغا تۆۋەندىكى تەكلىپنى بەرمەكچىمەن:
</S>
<S ID=65888>
 ئىمتىھان نەتىجىسى ئۈستۈنلۈكنى ئىگىلىگەن بولسا، مەكتەپ ۋە كەسىپكە تەڭ ئېتىبار بېرىش ئاساسىدا ئارزۇ تولدۇرسا بولىدۇ؛ ئەگەر، مەكتەپ بىلەن كەسىپكە تەڭ ئېتىبار بەرمەي، پەقەت مەكتەپ تاللاشقىلا ئەھمىيەت بېرىلسە، ئۇنداقتا كەسىپ ئارزۇسىنى ئامال بار مەكتەپنىڭ ئاساسىي كەسىپلىرىگە ياكى جەمئىيەت ئەڭ ئېھتىياجلىق بولغان كەسىپلەرگە يېقىنلاشتۇرۇپ تاللىشى كېرەك؛ ئۆگىنىش ئاساسى ئاجىز، نەتىجىسى ئىزچىل يۇقىرى كۆتۈرۈلمىگەن، شۇنداقلا ھەر قېتىملىق ئالىي مەكتەپ مانېۋىر ئىمتىھانىدىكى نەتىجىسى ئوخشاشلا ياخشى بولمىغانلار، ئاپتونوم رايونىمىزدىكى ئالىي كەسپىي مائارىپ (مەخسۇس كۇرس) مەكتەپلىرىنىڭ مۇستەقىل ئوقۇغۇچى قوبۇل قىلىش ئىمتىھانىغا قاتناشسا بولىدۇ.
</S>
</TEXT>
/BODY
/DOC