<DOC>
<DOCID>TIANSHAN.497040</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-02-14 12:54:55</DATE>
</HEADER>
<BODY>
<HEADLINE>
<S ID=10511>
يوپۇغا ناھىيەسى ئاممىغا بەرگەن ۋەدىسىنى ئەمەلدە كۆرسەتتى
</S>
</HEADLINE>
<TEXT>
<S ID=10512>
    ئىختىيارىي مۇخبىرىمىز ئىمىنجان تۇرسۇن خەۋىرى: يوپۇغا ناھىيەسى بۇلتۇر يىل بېشىدا شەھەر-يېزىلاردىكى ھەر مىللەت ئاممىسىنىڭ ئىشلەپچىقىرىش، تۇرمۇش، خىزمەت، كۆڭۈل ئېچىش، داۋالىنىش ئىشلىرىغا مۇناسىۋەتلىك بىر قىسىم يانداش ئەسلىھە، كەمچىل تۈرلەرنى 10 چوڭ خەلق تۇرمۇشى قۇرۇلۇشى ئارقىلىق تولۇقلاپ بېرىش ھەققىدە ۋەدە بەرگەن بولۇپ، تۈرلۈك شەكىل، ئۈنۈملۈك ئۇسۇللار ئارقىلىق ئۇلارنىڭ بۇ جەھەتتە يولۇققان قىيىنچىلىقلىرىنى كۆڭۈل قويۇپ ھەل قىلىپ، ئاممىغا بەرگەن ۋەدىسىنى ئەمەلىيەتتە كۆرسەتتى.
</S>
<S ID=10513>
    يوپۇغا ناھىيەسى بۇلتۇر مەركەز ۋە شىنجاڭ ئۇيغۇر ئاپتونوم رايونى، شەندۇڭ ئۆلكىسى، ئاپتونۇم رايون دەرىجىلىك «ئۈچ ئەل» خىزمەت ئەترىتىنىڭ تۈرلۈك شەكىلدىكى ياردەم مەبلىغىنى تىرىشىپ قولغا كەلتۈرۈش، يەرلىك ئاممىۋى مالىيەدىن چىقىرىش قاتارلىق ئۇسۇللارنى قوللىنىپ 250 مىليون يۈەندىن ئارتۇق مەبلەغ غەملەپ، يېڭىدىن ئۈچ كۆز ئىچىملىك سۇ قۇدۇقى قېزىش،146.76 كىلومېتىر سۇ تۇرۇبىسى ياتقۇزۇش،850 ئائىلىگە ئىچىملىك سۇ يەتكۈزۈش ئارقىلىق يوپۇغا، سىيەك، ئاچچىق يېزىسى ۋە يوپۇغا بازىرى قاتارلىق «ئۈچ يېزا، بىر بازار»نىڭ مەركىزى ئىچىملىك سۇ زاۋۇتىنىڭ سۇ بىلەن تەمىنلەش ئىقتىدارىنى ئاشۇرۇپ، دائىرىسىنى كېڭەيتىپ، ئومۇمىي جەھەتتىن بۇ جايلاردىكى 15 مىڭ ئائىلە،49 مىڭ كىشىنىڭ ئىچىملىك سۇ شارائىتىنى ياخشىلاپ بەردى.
</S>
<S ID=10514>
ئاچچىق يېزىسىدىكى پاۋان سۇ ئامبىرى دائىرىسىدىن كۆچۈرۈلگەن 126 ئائىلىنىڭ تۇرالغۇ ئۆي، قوتان قۇرۇلۇشى، يول، سۇ، توكىنى راۋانلاشتۇرۇش، مەدەنىيەت مەيدانى ياساش ھەم 1900 مو تېرىلغۇ يەرلىرىنى رەتلەش قۇرۇلۇشىنى ئۆز ۋاقتىدا تاماملاپ، ئۇلارنىڭ تۇرالغۇ ئۆي ۋە كەسىپلەر تەرەققىيات مەسىلىسىنى بىرلا ۋاقىتتا ھەل قىلدى.
</S>
<S ID=10515>
87 مەمۇرى كەنتنىڭ ھەممىسىدە ئاممىۋى مەدەنىيەت مەيدانى، ئاممىۋى مۇلازىمەت مەركىزى ۋە تۈرلۈك مەدەنىيەت-تەنتەربىيە، چېنىقىش ئەسلىھەلىرىنىڭ تولۇق بولۇشنى ئىشقا ئاشۇردى.
</S>
<S ID=10516>
شەھەر ئىچى تۇرمۇش ئەخلەتلىرىنى يىغىش، توشۇش، بىر تەرەپ قىلىش ۋە 1050 ئائىلىگە تەبىئىي گاز ئەكىرىش ئارقىلىق مۇھىت ئاسراشنى چىڭ تۇتتى.
</S>
<S ID=10517>
ھەر قايسى يېزا-بازار، كەنتلەرنىڭ ئاساسلىق يول بويىغا جايلاشقان 7000 دىن ئارتۇق ئائىلىنىڭ تۇرالغۇ ئۆي قىياپىتىنى قايتىدىن ئۆزگەرتىش، كۆكەتىش، گۈزەللەشتۈرۈش قۇرۇلۇشىنى ئېلىپ باردى.
</S>
<S ID=10518>
كونا شەھەر رايونىدىكى سەككىز ئاھالىلەر ئولتۇراق رايونلىرىنىڭ تۈرلۈك قوشۇمچە ئەسلىھەلىرىنى يېڭىلاپ، ئۆزگەرتىپ 5000 دىن ئارتۇق كىشىنىڭ تۇرمۇش مۇھىتىنى ياخشىلاپ بەردى.
</S>
<S ID=10519>
ناھىيەلىك ياشانغانلار پائالىيەت مەركىزى،مېيىپلارنىڭ سالامەتلىكىنى ئەسلىگە كەلتۈرۈش مەركىزى، يوپۇغا بازار پاراۋانلىق مەركىزى قۇرۇلۇشىنى تاماملاپ، ئىجتىمائىي مۇلازىمەت سۈپىتىنى ئۆستۈردى.
</S>
<S ID=10520>
ناھىيەلىك 1-ئوتتۇرا مەكتەپنى يېڭى شەھەر رايونىغا كۆچۈرۈش، ناھىيەلىك خەلق دوختۇرخانىسىنىڭ يېڭى شەھەر رايونى تارماق دوختۇرخانىسى ۋە ئۇيغۇر تېبابەت دوختۇرخانىسىنى كېڭەيتىش، يوپۇغا بازار توغرا ئۆستەڭ يولىنى كېڭەيتىش قاتارلىق قۇرۇلۇش تۈرلىرىنى يولغا قويۇپ، ئاممىنىڭ سىياسىي كېڭەش ئەزالىرى ۋە خەلق قۇرۇلتىيى ۋەكىللىرى ئارقىلىق ئوتتۇرىغا قويغان قىيىنچىلىق، مەسىلىلەرنى ھەل قىلىپ بەردى.
</S>
</TEXT>
/BODY
/DOC