<DOC>
<DOCID>TIANSHAN.549265</DOCID>
<HEADER>
<CLASS>ئۈرۈمچى</CLASS>
<DATE>2016-09-11 14:26:02</DATE>
</HEADER>
<BODY>
<HEADLINE>
<S ID=48391>
بايرام شاتلىقى، بايرام تەنتەنىسى
</S>
</HEADLINE>
<TEXT>
<S ID=48392>
خالىدە ئوبۇل
</S>
<S ID=48393>
    قۇربان ھېيت، تاۋۇز چاغىنى يېتىپ كېلىش ئالدىدا، ئۈرۈمچى شەھىرىدىكى ھەر مىللەت ئاممىسىنىڭ خۇشاللىقىنى بىر نەچچە كۈنلۈك زىيارەت داۋامىدا چوڭقۇر ھېس قىلدىم.
</S>
<S ID=48394>
    ئۈرۈمچى شەھىرىنىڭ سايباغ رايونىغا ئورۇنلاشقان ‹‹پاراۋوز›› بالىلار كىيىم – كېچەك شەھەرچىسىدىكى كىيىم – كېچەك سودىسى بىلەن شۇغۇللىنىدىغان خۇرشىدە ئۆمەر نەچچە كۈندىن بۇيان بەك ئالدىراش ئىكەن.
</S>
<S ID=48395>
    قۇربان ھېيت، تاۋۇز چاغىنى مەزگىلى بولغاچقىمىكىن، بىر نەچچە كۈندىن بۇيانقى سودام ئىلگىرىكىدىن ياخشى بولۇۋاتىدۇ، دېدى ئۇ چۈشەندۈرۈپ.
</S>
<S ID=48396>
    ئۈرۈمچى شەھىرىدىكى مەلۇم بىر ئولتۇراق رايوندا ئولتۇرىدىغان سۈن لىنىڭ مۇسۇلمان قۇلۇم – قوشنىلىرى بەك كۆپ ئىكەن.
</S>
<S ID=48397>
ئۇ ئۇيغۇر قوشنىلىرىنىڭ ئەتلەستىن تىكىلگەن چىرايلىق كۆڭلەكلىرىنى كۆرۈپ، بۇ يىل تاۋۇز چاغىنىدا ئەتلەس كۆڭلەكتىن بىرنى سېتىۋىلىشنى كۆڭلىگە پۈكۈپتۇ.
</S>
<S ID=48398>
    ئۈرۈمچى شەھىرىنىڭ دۆڭكۆۋرۈككە جايلاشقان شىنجاڭ ‹‹خەلقئارا››چوڭ بازىرىغا مەخسۇس ئەتلەس كۆڭلەك ئالغىلى كەلدىم، ھېيتتا بۇ چىرايلىق ئەتلەس كۆڭلەكنى كىيىپ، قۇلۇم – قوشنىلىرىمنىڭ ئۆيىگە ھېيتلاپ كىرىمەن.
</S>
<S ID=48399>
    ئۈرۈمچى شەھىرىدىكى ‹‹دوستلۇق››، ‹‹خۇيجيا››، ‹‹چېنيې››، ‹‹خۇيفېڭ›› قاتارلىق سودا سارايلىرىدىمۇ ‹‹ئىككى بايرام›› ئۈچۈن ئۆزلىرىگە مۇناسىپ كىيىم – كېچەكلەرنى تاللاۋاتقان خېرىدارلارنى كۆپ ئۇچراتقىلى بولاتتى.
</S>
<S ID=48400>
    ئۈرۈمچى شەھىرىنىڭ تۆۋەن قوۋۇققا جايلاشقان ‹‹خۇيفېڭ›› كىيىم – كېچەك دۇكىنىدىكى مال ساتقۇچى ئاتىكەم ياسىن مۇنداق دېدى: ‹‹ئىككى بايرام›› تەڭ كەلگەچكە، نەچچە كۈندىن بۇيان سودىمىز بەك ياخشى بولۇۋاتىدۇ، شۇڭا بايراملىق سودىنى دەپ ئۆزىمىزنى خۇشال ھېس قىلىۋاتىمىز.
</S>
<S ID=48401>
    9 – ئاينىڭ 8 – كۈنى ئۈرۈمچى شەھىرىنىڭ بۇلاقتاغ رايونى جىنچۈەن مەھەللىسىدە شۇ مەھەللىدىكى كادىرلار بىلەن ئامما ئۆزلىرى نومۇر تەييارلاپ، ‹‹ئىككى بايرام››لىق پائالىيەت ئۇيۇشتۇرغانىدى، مەھەللىدىكى ئەلنەغمىچىلەر ئۆزلىرىنىڭ ئارتۇقچىلىقىنى جارى قىلدۇرۇپ، يۇقىرى ماھارىتىنى نامايان قىلىشتى.
</S>
<S ID=48402>
    9 – ئاينىڭ 9 – كۈنى چۈشتىن ئىلگىرى ئۈرۈمچى شەھىرىنىڭ چاڭجياڭ شىمالىي يولى مەھەللىسىدىكى كادىرلار، ھەر مىللەت ئامما سايباغ رايونلۇق بىخەتەر ئىشلەپچىقىرىشنى نازارەت قىلىش – باشقۇرۇش ئىدارىسىدىن بۇ مەھەللىگە چۈشكەن خىزمەت گۇرۇپپىسىدىكى كادىرلار بىلەن بىللە ‹‹مىللەتلەر ئارىسىدىكى مېھىر – مۇھەببەت›› تېمىسىدا ئايتوقاچ تەييارلاش پائالىيىتى ئۆتكۈزدى.
</S>
<S ID=48403>
    بۇ مەھەللىدە ئولتۇرۇشلۇق سائادەت ئىسمائىل ئۆگەتكۈچىنىڭ چۈشەندۈرۈشى بويىچە ھايال ئۆتمەيلا ئايتوقاچتىن بىر نەچچىنى پۈتكۈزدى.
</S>
<S ID=48404>
ئايتوقاچ پىشقاندىن كېيىن، كۆپچىلىك بۇ ئايتوقاچلارنى مەھەللىدىكى قىيىنچىلىقى بار ئائىلىلەرگە ئەكىرىپ بەردى.
</S>
<S ID=48405>
    شىنجاڭ 4 – بىناكارلىق قۇرۇلۇش چەكلىك شىركىتىدىن پېنسىيەگە چىققان ليۇ فېڭيىڭ مۇنداق دېدى: مەھەللە پېنسيونېرلارنى باشقۇرۇش پونكىتىدىكىلەرنىڭ ‹‹ئىككى بايرام›› مۇناسىۋىتى بىلەن ياشانغانلارنىڭ سالامەتلىكىنى ھەقسىز تەكشۈرتۈشكە ئورۇنلاشتۇرغانلىقىغا كۆپ رەھمەت.
</S>
<S ID=48406>
ئۇقۇشىمچە، ئۈرۈمچى شەھىرىنىڭ يۇقىرى، يېڭى تېخنىكىلىق كەسىپلەر تەرەققىيات رايونى(يېڭىشەھەر رايونى)دىكى ھەر دەرىجىلىك پېنسيونېرلارنى باشقۇرۇش ئاپپاراتلىرى ‹‹ئىككى بايرام›› مۇناسىۋىتى بىلەن 110 ئادەمنى ھەقسىز ساغلاملىق تەكشۈرتۈشكە ئورۇنلاشتۇرۇپتۇ ھەم ياشانغان 963 كىشىدىن ھال سوراپتۇ.
</S>
<S ID=48407>
‏    
</S>
</TEXT>
/BODY
/DOC