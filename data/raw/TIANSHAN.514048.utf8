<DOC>
<DOCID>TIANSHAN.514048</DOCID>
<HEADER>
<CLASS>ئۈرۈمچى</CLASS>
<DATE>2016-03-30 18:52:43</DATE>
</HEADER>
<BODY>
<HEADLINE>
<S ID=22890>
نازارەت قىلىش – باشقۇرۇش يېڭى بەلگىلىمىنى ئەمەلىيلەشتۈرۈشنىڭ تۈپ يولى
</S>
</HEADLINE>
<TEXT>
<S ID=22891>
 بۇ يىل 1 – يانۋاردىن باشلاپ ئۈرۈمچى شەھىرىدىكى ئولتۇراق رايونلارنىڭ خوجىلىق مۇلازىمەت ھەققى ۋە ئاپتوموبىل توختىتىش ھەققى توغرىسىدا يېڭى بەلگىلىمە يولغا قويۇلدى، ئۇنداقتا بۇ يېڭى بەلگىلىمىنىڭ ئىجرا قىلىنىش ئەھۋالى قانداق بولۇۋاتىدۇ؟
</S>
<S ID=22892>
يېقىندا بىز بەزى ئولتۇراق رايونلاردىكى ئامما، خوجىلىق مۇلازىمەت باشقۇرۇش ئورۇنلىرى ۋە باھانى نازارەت قىلىش – تەكشۈرۈش ئورۇنلىرىدىكى مۇناسىۋەتلىك خادىملارنى زىيارەت قىلدۇق.
</S>
<S ID=22893>
   ئۇقۇشىمىزچە، 1 – يانۋاردىن ئېتىبارەن ئۈرۈمچى شەھىرىدە يېڭىدىن سېلىنغان ئولتۇراق رايونلارنىڭ خوجىلىق مۇلازىمەت ھەققى ۋە ئاپتوموبىل توختىتىش ھەققىنى يىغىشتا يېڭى بەلگىلىمە يولغا قويۇلغاندىن بۇيان، 396 ئولتۇراق رايوندىكى يەر ئاستى ئاپتوموبىل توختىتىش ئورنىدا يېڭى ھەق ئېلىش ئۆلچىمى ئىجرا قىلىنغان، يەنە بەزى ئولتۇراق رايونلار ھەق ئېلىش ئۆلچىمىگە ئۆزگەرتىش كىرگۈزۈۋېتىپتۇ.
</S>
<S ID=22894>
616 ئولتۇراق رايوندىكى يەر ئاستى ئاپتوموبىل توختىتىش ئورنىنى باشقۇرىدىغان خوجىلىق باشقۇرۇش كارخانىلىرى ئاپتوموبىل توختىتىش ئورنى يېتىشمەسلىك باھانىسى بىلەن ئاپتوموبىل ئىگىلىرىدىن كۈنىگە ئون يۈەن ھەق ئېلىۋېتىپتۇ.
</S>
<S ID=22895>
ئېيىغا 64 يۈەن ھەق ئېلىشنىڭ ئورنىغا 80 يۈەن ئېلىش ئەھۋالىمۇ كۆرۈلۈۋېتىپتۇ.
</S>
<S ID=22896>
   ئۈرۈمچى شەھەرلىك باھانى نارارەت قىلىش – تەكشۈرۈش ئىدارىسى 381 خوجىلىق باشقۇرۇش كارخانىسىنى تەكشۈرۈپ، 740 ئولتۇراق رايوننى ئۆز ئىچىگە ئالغان %80 ئولتۇراق رايوننىڭ خوجىلىق مۇلازىمەت ھەققىگە ئېنىق باھا قويغانلىقىنى، قىسمەن ئولتۇراق رايوندىكى خوجىلىق باشقۇرۇش كارخانىلىرىنىڭ ئاپتوموبىل توختىتىش ھەققىنى ئېلىشتا يەنىلا ‹‹قىزىلكۆزلۈك›› قىلىۋاتقانلىقىنى بايقىغان.
</S>
<S ID=22897>
   ۋاڭ يەنلى ئۈرۈمچى شەھىرىنىڭ يىنچۈەن يولىدىكى بىر ئولتۇراق رايوندا ئولتۇرىدىغان بولۇپ، ئولتۇراق رايوندىكى خوجىلىق باشقۇرۇش مۇلازىمەت ئورنى ئاپتوموبىل توختىتىش ئورنى يېتىشمەسلىك باھانىسى بىلەن ئۇنىڭغا ئايلىق ئاپتوموبىل توختىتىش كارتىسى بېجىرىپ بەرمىگەنلىكتىن، ئۇ كۈنىگە ئون يۈەندىن ئاپتوموبىل توختىتىش ھەققى تاپشۇرۇۋېتىپتۇ.
</S>
<S ID=22898>
ئۇ مۇنداق دېدى: بۇ پەرقلىق مۇئامىلە بىزنى چىقىمدار قىلىۋەتتى.
</S>
<S ID=22899>
مۇقىم ئاپتوموبىل توختىتىش ئورنى بارلار ئايدا 64 يۈەن تۆلەيدۇ، بىز كۈندە ئون يۈەندىن تۆلىسەك ئايدا 300 يۈەن تۆلەيدىكەنمىز، خوجىلىق باشقۇرۇش كارخانىلىرىنىڭ شەكىل ئۆزگەرتىپ كۆپ ھەق ئېلىۋېلىشى پەقەت كاللىمىزدىن ئۆتمىدى.
</S>
<S ID=22900>
   ئۈرۈمچى شەھەرلىك باھانى نازارەت قىلىش – تەكشۈرۈش ئىدارىسىنىڭ مۇئاۋىن باشلىقى ۋاڭ مىنمىن يۇقىرىقى ئەھۋالغا قارىتا مۇنداق دېدى: بىز تەكشۈرۈش جەريانىدا يۇقىرىقىدەك ئىنكاسنى ئاڭلىدۇق، ئەمما جەرىمانە قويۇشقا تولۇق ئىسپات بولمىغاچقا، بۇ مەسىلىنى ھەل قىلىش تەس بولۇۋاتىدۇ.
</S>
<S ID=22901>
شۇڭا ئاپتوموبىل ئىگىلىرىنىڭ بۇنداق ناھەق ئەھۋالغا يولۇققاندا، چوقۇم قارشى تەرەپتىن تامغا بېسىلغان، ۋاقتى يېزىلغان تالون تەلەپ قىلىپ، ساقلاپ قويۇشىنى سورايمىز.
</S>
<S ID=22902>
   يېڭى بەلگىلىمىدە بۇ يىل 1 – يانۋاردىن ئېتىبارەن ئولتۇراق رايونلاردىكى يول ئىگىلەپ توختىغان ئاپتوموبىللاردىن ئايدا 64 يۈەن ئېلىنىدۇ، مەخسۇس ئاپتوموبىل توختىتىش ئورنىنىڭ ھەر ئايلىق ئەڭ يۇقىرى ئىجارە ھەققى 80 يۈەن بولىدۇ، دەپ ئېنىق بەلگىلەنگەن.
</S>
<S ID=22903>
باھا جەدۋىلى ئەمەلىيلەشكەندىن كېيىن، قىسمەن ئولتۇراق رايونلاردىكى خوجىلىق باشقۇرۇش كارخانىلىرى يول ئىگىلىگەن ئاپتوموبىل توختىشىش ئورنىنىمۇ مەخسۇس ئاپتوموبىل توختىتىش ئورنى قىلىپ ئۆزگەرتىۋالغان.
</S>
<S ID=22904>
   ۋاڭ مىنمىن مۇنداق دېدى: ئولتۇراق رايونلاردىكى ئاپتوموبىل توختىتىش ئورۇنلىرىنىڭ ئىسخېمىسىنى قۇرۇلۇشنى پىلانلاش ئىجازەتنامىسىدىن تەكشۈرۈپ كۆرگىلى بولىدۇ، شۇڭا خوجىلىق مۇلازىمەت كارخانىلىرى خالىغانچە مەخسۇس ئاپتوموبىل توختىتىش ئورنىنى كۆپەيتىۋالسا ھەرگىز بولمايدۇ.
</S>
<S ID=22905>
ئولتۇراق رايونلارغا كىرگەن ئاپتوموبىللارنىڭ ۋاقتى بىر سائەتكە يەتمىسە ھەق ئېلىنمايدۇ، بىر سائەتتىن ئاشسا، ئاشقان ۋاقىتتىن باشلاپ ھېسابلاپ سائىتىگە ئىككى يۈەن ھەق ئېلىنىدۇ، ئەگەر ئاپتوموبىل بەش سائەت توختىسا، بىرىنچى سائىتىگە ھەق ئېلىنمايدۇ، قالغان تۆت سائىتىگە سەككىز يۈەن ئالسا مۇۋاپىق بولىدۇ.
</S>
<S ID=22906>
   ئۈرۈمچى شەھەرلىك پارتكوم، خەلق ھۆكۈمىتى ئولتۇراق رايونلارنىڭ خوجىلىق مۇلازىمىتىگە يۈكسەك ئەھمىيەت بېرىپ، ئولتۇراق رايونلارنىڭ خوجىلىق مۇلازىمىتىنى ئەڭ مۇھىم خەلق تۇرمۇشى قۇرۇلۇشى قاتارىغا كىرگۈزدى.
</S>
<S ID=22907>
ئۈرۈمچى شەھەرلىك ئىسلاھات ۋە تەرەققىيات كومىتېتى بۇلتۇر يىل ئاخىرىدا خوجىلىق مۇلازىمەت ھەققى مېخانىزمىنى قېلىپلاشتۇرۇشنى ئوتتۇرىغا قويۇپ، ئۆي ئىگىلىرى كومىتېتى بار ئولتۇراق رايونلارنىڭ خوجىلىق ھەققى بىلەن ئاپتوموبىل توختىتىش ھەققىنى ئېلىشتا بازارلاشتۇرۇپ تەڭشەشنى يولغا قويدى، ئۆي ئىگىلىرى كومىتېتى يوق ئولتۇراق رايونلارنىڭ خوجىلىق مۇلازىمەت ھەققى ۋە ئاپتوموبىل توختىتىش ھەققىنى ئېلىشتا ھۆكۈمەت يېتەكچى باھاسىنى يولغا قويدى.
</S>
<S ID=22908>
   ۋاڭ مىنمىننىڭ ئېيتىشىچە، ئولتۇراق رايونلاردا قالايمىقان ئاپتوموبىل توختىتىش ھەققى ئېلىش ئەھۋاللىرى كۆرۈلسە، ئالدى بىلەن قائىدىگە خىلاپلىق قىلغان كارخانىلارغا تۈزەش بۇيرۇقى چۈشۈرۈپ، قائىدىگە خىلاپ قىسمىنى قايتۇرغۇزۇۋېتىدىكەن، تەربىيە بەرسىمۇ ئۆزگەرتمىگەن، كۆپ يىغىۋالغان قىسمىنىڭ ئىگىسىگە قايتۇرمىغان خوجىلىق باشقۇرۇش كارخانىلىرىغا كۆپ يىغىۋالغان قىسمىنىڭ بەش ھەسسىسىدىن تۆۋەن جەرىمانە قويۇلىدىكەن، قىلمىشى ئېغىر بولغانلىرىغا 500 مىڭ يۈەندىن يۇقىرى، 2 مىليون يۈەندىن تۆۋەن جەرىمانە قويۇلىدىكەن.
</S>
<S ID=22909>
   ۋاڭ مىنمىن مۇنداق دېدى: خوجىلىق باشقۇرۇش كارخانىلىرىنىڭ يېڭى تۈزۈمگە قاتتىق رىئايە قىلىشىنى تەلەپ قىلىمىز، قالايمىقان ھەق ئېلىش، ئاپتوموبىل توختىتىش ھەققىنى خالىغانچە ئۆستۈرۈۋېلىش قىلمىشلىرىغا زەربە بېرىمىز، ناھەقچىلىككە ئۇچرىغان شەھەر ئاھالىلىرى ‹‹12358››غا تېلېفون بېرىپ، ئەھۋال ئىنكاس قىلسا بولىدۇ.
</S>
<S ID=22910>
   نۆۋەتتە، ئۈرۈمچى شەھەرلىك باھانى نازارەت قىلىش – تەكشۈرۈش ئىدارىسى ئولتۇراق رايونلاردىكى خوجىلىق مۇلازىمەت ھەققى ۋە ئاپتوموبىل توختىتىش ھەققىنىڭ ئەمەلىيلىشىش ئەھۋالىنى ئۈزۈلدۈرمەي تەكشۈرۈۋېتىپتۇ.
</S>
</TEXT>
/BODY
/DOC