<DOC>
<DOCID>TIANSHAN.518965</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-04-21 16:29:05</DATE>
</HEADER>
<BODY>
<HEADLINE>
<S ID=26157>
كارخانا مەبلىغىنى قانداق باشقۇرۇش كېرەك؟
</S>
</HEADLINE>
<TEXT>
<S ID=26158>
تۇرسۇن تەۋەككۈل
</S>
<S ID=26159>
   كارخانا مەبلىغى كارخانىنىڭ ئەڭ مۇھىم بايلىق مەنبەلىرىنىڭ بىرى بولۇپ، كارخانا مەبلىغىنى مۇۋاپىق ئورۇنلاشتۇرۇش مەبلەغ ئۈنۈمىنى جارى قىلدۇرۇشنىڭ ھالقىسى. مەبلەغ ئۈنۈمىنى باشقۇرۇش كارخانا باشقۇرۇشتىكى سىستېمىلىق قۇرۇلۇش، شۇنداقلا ھالقىلىق باشقۇرۇش قۇرۇلۇشىدۇر.
</S>
<S ID=26160>
   كارخانا ياكى شىركەت قۇرۇش ئۈچۈن ئالدى بىلەن مەبلەغ توپلاشقا توغرا كېلىدۇ. كارخانا مەھسۇلات ئىشلەپچىقىرىشقا لازىملىق خىراجەتنى تولۇق كاپالەتكە ئىگە قىلغاندىلا مەھسۇلاتىنى بازارغا سېلىپ، كارخانا پايدىسىنى يارىتالايدۇ. پايدا يارىتىلغاندىن كېيىن ئۇنى مۇۋاپىق تەقسىم قىلغاندىلا ئوخشىمىغان ھەقدارلارنىڭ مەنپەئىتى كاپالەتكە ئىگە قىلىنىپ، تىجارەتنى ئۇزاققىچە داۋاملاشتۇرالايدۇ.
</S>
<S ID=26161>
   ئادەتتە شىركەت مەبلىغى شىركەت تىزىمغا ئالدۇرغان كاپىتال، بانكا قەرزى ھەم شىركەتنىڭ ھەر يىللىق پايدا ئاساسىدا شەكىللەندۈرگەن ئىچكى جۇغلانمىسى قاتارلىقلاردىن تەركىب تاپىدۇ.
</S>
<S ID=26162>
   قەرز چېكى تارقىتىش ۋە پاي چېكىنى ئاشكارا بازارغا سېلىش سالاھىيىتىگە ئىگە شىركەتلەر قەرز چېكى ۋە پاي چېكىنى تارقىتىپ، ئارىدىن بەلگىلىك ۋاقىت ئۆتكەندىن كېيىن، مەبلەغ ئېشىنچىسى ئارقىلىق پاي چەكلىرى بىلەن قەرز چەكلىرىنى يىغىۋالسىمۇ، كونىسىنى يېڭىسىغا ئالماشتۇرسىمۇ بولىدۇ. قەرز چېكى ۋە پاي چېكى تارقىتىشقا مۇناسىۋەتلىك ئىشلارنى ئاكسىيە نازارەتچىلىك تارماقلىرى تەكشۈرۈپ تەستىقلايدۇ.
</S>
<S ID=26163>
   شىركەتنىڭ پايدا يارىتىش ئىقتىدارىنىڭ ئېشىپ بېرىشىغا ئەگىشىپ، ئېشىنچا مەبلەغدىن پايدىلىنىپ، بىر تەرەپتىن، ئىچكى قىسىمغا مەبلەغ سېلىش ئارقىلىق كارخانىنىڭ تىجارەت مۇھىتىنى ياخشىلاپ بارسا، يەنە بىر تەرەپتىن، سىرتقى قىسىمغا مەبلەغ سېلىپ كارخانىنىڭ مۈلۈك قىممىتىنى ئاشۇرۇپ، كۆلىمىنى كېڭەيتسە بولىدۇ. ئادەتتە شىركەتنىڭ مەھسۇلاتلىرىنىڭ تۈرى، ئىقتىدارىنى ياخشىلاش، بازارنىڭ كەلگۈسى ئېھتىياجىغا ئۇيغۇنلىشىش ھەم ئۈسكۈنىلەرنىڭ ئىقتىدارىنى ياخشىلاش ئۈچۈن يېڭى مەھسۇلاتلارنى ئېچىش، مەھسۇلات تەننەرخىنى تۆۋەنلىتىش قاتارلىقلارغا سېلىنغان مەبلەغ كارخانىنىڭ بازاردىكى رىقابەت ئىقتىدارىنى ئاشۇرۇپ بارىدۇ.
</S>
<S ID=26164>
   مۇقىم مۈلۈك قاتارلىقلارغا ئوخشاش ئەمەلىي نەرسىگە مەبلەغ سالغاندا ئۇنىڭ نەق پۇلغا ئايلىنىش سۈرئىتى ئاستا بولغانلىقى ئۈچۈن، كۆپ ساندىكى شىركەت ئېشىنچا پۇلىدىن پايدىلىنىپ، ئاسان نەقلەشتۈرگىلى بولىدىغان قىممەتكە ئىگە ئاكسىيە، ئۆي – زېمىن، ئالتۇن، قەرەللىك مال ۋە قەرەللىك ھوقۇق سودىسى قاتارلىقلارغا مەبلەغ سېلىپ، مەبلەغنىڭ قىممىتىنى ئاشۇرۇش بىلەن بىللە، بازاردىكى خەۋپ – خەتەرگە تاقابىل تۇرىدۇ. شۇڭا كۆلىمى چوڭراق، مالىيە كۈچى زور كارخانىلار ئاكسىيە بازىرى، تاشقى پېرېۋوت بازىرى، قەرەللىك مال بازىرى، ئۆي – زېمىن بازىرى، ئالتۇن بازىرىغا ئوخشاش بازاردىكى ئۆزگىرىشلەرنى تولۇق بىلىدىغان مۇتەخەسسىسلەرنى تەكلىپ قىلىپ ئىشلىتىدۇ.
</S>
<S ID=26165>
   شىركەت كۆلىمىنىڭ كېڭىيىپ بېرىشىغا ئەگىشىپ، ئۇنىڭ مەبلەغ قۇرۇلمىسى بارغانسېرى مۇرەككەپلىشىپ، مەبلەغنى مۇۋاپىق باشقۇرۇش ھەم نازارەت قىلىش سالمىقى قىيىنلىشىپ بارىدۇ. شۇنىڭ ئۈچۈن كارخانىنىڭ مۈلكى بىلەن مەبلەغ قۇرۇلمىسىنى ئۈزلۈكسىز سەرخىللاشتۇرۇپ، تاۋارلارنىڭ تەننەرخىنى تۆۋەنلىتىپ، سېتىلىش يوللىرىنى كېڭەيتىپ، مەبلەغ ئوبوروتىنى تېزلىتىپ، مەبلەغنىڭ ئۈنۈمىنى ئۆستۈرۈشكە توغرا كېلىدۇ. پاي چېكى بازارغا سېلىنغان شىركەتلەرنىڭ مۈلۈك قىممىتى پاي باھاسىنىڭ ئۆزگىرىشىگە ئەگىشىپ ئۆزگىرىپ تۇرىدىغانلىقى ھەم تاۋارنىڭ سېتىلىشىغا تەسىر كۆرسىتىدىغانلىقى ئۈچۈن، كارخانا ئوبراز قۇرۇلۇشىنى داۋاملىق كۈچەيتىپ، داڭلىق مەھسۇلات ماركىسى يارىتىشقا توغرا كېلىدۇ.
</S>
</TEXT>
/BODY
/DOC