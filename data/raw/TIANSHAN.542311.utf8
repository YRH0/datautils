<DOC>
<DOCID>TIANSHAN.542311</DOCID>
<HEADER>
<CLASS>ئۈرۈمچى</CLASS>
<DATE>2016-08-18 13:11:16</DATE>
</HEADER>
<BODY>
<HEADLINE>
<S ID=40943>
‹‹ئۇلار مېنى ئانا دېگەندە...››
</S>
</HEADLINE>
<TEXT>
<S ID=40944>
  خالىدە ئوبۇل،  مۇنەۋۋەر روزى
</S>
<S ID=40945>
   ئۈرۈمچى شەھەرلىك ئەمالار مەكتىپىنىڭ مۇزىكا ئوقۇتقۇچىسى جاڭ خۇيمىننى بۇ مەكتەپتىكى ئوقۇغۇچىلار ‹‹ئانا›› دەپ چاقىرىشىدۇ، چۈنكى ئۇ مېھىر – مۇھەببىتىنى ئوقۇغۇچىلارغا ئاتاپ، ئۇلارنى ئۆز بالىسىدەك كۆرۈپ كەلدى.
</S>
<S ID=40946>
   3 – ئاۋغۇست، ئۈرۈمچى شەھەرلىك ئەمالار مەكتىپىدە جاڭ خۇيمىننى ئۇچراتتۇق.
</S>
<S ID=40947>
ئوتتۇرا بوي، 40 ياشلاردىكى بۇ ئايال بىزگە تولىمۇ يېقىملىق كۆرۈندى.
</S>
<S ID=40948>
  ـ بالىلارنى تەتىل قويۇپ بەرگەندۇ؟
</S>
<S ID=40949>
سىز دەم ئالمىدىڭىزما؟
</S>
<S ID=40950>
    ـ كۈندە مەكتەپكە كېلىپ، بالىلار تەتىلدىن قايتىپ كەلگەندىن كېيىن ئورۇنلايدىغان سەنئەت نومۇرلىرىغا تەييارلىق قىلىۋاتىمەن.
</S>
<S ID=40951>
   جاڭ خۇيمىن ئىلگىرى ئۈرۈمچى شەھەرلىك 13 – ئوتتۇرا مەكتەپ قارىمىقىدىكى يەسلىنىڭ مۇزىكا ئوقۇتقۇچىسى ئىدى.
</S>
<S ID=40952>
ئۇ بىر قېتىملىق رېپېتىتسىيەدە، ئەمالار مەكتىپىدىكى ئوقۇغۇچىلار بىلەن بىر نەچچە كۈن تۇرمۇشتا، ئۆگىنىشتە بىللە بولۇش جەريانىدا ئەما بالىلارغا مېھرى چۈشۈپ قالدى، ئوقۇغۇچىلارمۇ جاڭ خۇيمىنگە ئامراق بولۇپ قېلىشتى.
</S>
<S ID=40953>
مەكتەپ مۇدىرىنىڭ قايتا – قايتا تەكلىپ قىلىشى بىلەن 2003 – يىلى ئۇ ئەمالار مەكتىپىگە رەسمىي يۆتكەلدى.
</S>
<S ID=40954>
باشقىلار ئۇنىڭدىن:
</S>
<S ID=40955>
   ئۈرۈمچى شەھىرىدىكى داڭلىق يەسلىدە ئوقۇتقۇچى بولماي، نېمىشقا بۇ مەكتەپكە كېلىۋالدىڭ؟ دەپ سورىغاندا، ئۇ:
</S>
<S ID=40956>
 ـ ئەما بالىلار كۆڭۈل بۆلۈشكە، مېھىر – مۇھەببەتكە تېخىمۇ موھتاج، -دەپ جاۋاب بەردى.
</S>
<S ID=40957>
   ئۈرۈمچى شەھەرلىك ئەمالار مەكتىپى باشلانغۇچ ۋە تولۇقسىزدىن ئىبارەت توققۇز يىللىق مائارىپتىكى مەكتەپ.
</S>
<S ID=40958>
ئوقۇغۇچىلار ئوقۇش پۈتكۈزگەندىن كېيىن، مۇشۇ مەكتەپنىڭ ئوتتۇرا تېخنىكومىدا داۋاملىق ئۆرلەپ ئوقۇسا بولىدۇ.
</S>
<S ID=40959>
   مەكتەپتە ئاپتونوم رايونىمىزنىڭ جاي – جايلىرىدىن كەلگەن ئەما بالىلار بار، ئۇلارنىڭ بۇ يەردە ئاتا – ئانىسى، ئۇرۇق – تۇغقىنى يوق. شۇڭا، ئۇلارغا ئەتىگەندىن كەچكىچە مەكتەپتىكى ئوقۇتقۇچىلار ھەمراھ بولىدۇ، دېدى جاڭ خۇيمىن.
</S>
<S ID=40960>
   جاڭ خۇيمىن مەكتەپتە سەككىز سائەت ئىشلىگەندىن سىرت، كەچلىرى ئوقۇغۇچىلار بىلەن بىللە نومۇر تەييارلايتتى، بەزى كۈنلىرى كەچ سائەت ئونغىچىمۇ بىكار بولالمايتتى.
</S>
<S ID=40961>
ئۇ مەكتەپتە ئەمالار سەنئەت ئۆمىكىنى قۇرۇپ، ئۆمەكتىكى بالىلارنى كارخانىلارغا، ياشانغانلار ساناتورىيەسىگە، باغچىلارغا ئاپىرىپ ھال سوراش ئويۇنلىرىنى قويۇشقا ئۇيۇشتۇردى.
</S>
<S ID=40962>
مەكتەپ مۇدىرىنىڭ تەييارلانغان نومۇرلارغا قويىدىغان تەلىپى يۇقىرى بولغاچقا، ھەر قېتىملىق چوڭ كۆلەملىك ئويۇنلاردا نومۇر يېڭى بولمىسا بولمايتتى.
</S>
<S ID=40963>
ئەما ئوقۇغۇچىلارنىڭ سەھنىدىكى ئۆزىگە بولغان ئىشەنچى، تولۇپ تاشقان قىزغىنلىقىنى كۆرگەندە، جاڭ خۇيمىننىڭ ھاردۇقى چىقاتتى.
</S>
<S ID=40964>
   جاڭ خۇيمىن گەرچە قوشۇمچە دەرس ئوقۇتقۇچىسى بولسىمۇ، قايتا – قايتا تەلەپ قىلىپ، ئۇيغۇر، خەنزۇ، قازاق، دۇڭشياڭ مىللىتىدىن بولغان يەتتە ئوقۇغۇچىدىن تەركىب تاپقان سىنىپقا سىنىپ مەسئۇلى بولدى.
</S>
<S ID=40965>
قارىماققا سىنىپتىكى بالىلارنىڭ سانى ئاز بولسىمۇ، بۇ بىر مۈشكۈل، مەسئۇلىيىتى ئېغىر ۋەزىپە ئىدى.
</S>
<S ID=40966>
ئوقۇغۇچىلارنىڭ سەككىز سائەتلىك ئوقۇشىغا، تاپشۇرۇقىغا مەسئۇل بولغاندىن سىرت، چۈشلۈك، كەچلىك تامىقىدىن تارتىپ، كەچتىكى مەشغۇلاتىغىچە ئۇلاردىن ئايرىلسا بولمايتتى.
</S>
<S ID=40967>
   2010 – يىلىنىڭ مەلۇم بىر كۈنى قەشقەر يېڭىشەھەر ناھىيەسىدىن كەلگەن مۇھەممەدنىڭ قورسىقى ئاغرىپ كېتىپ، دوختۇرخانىغا ئېلىپ بېرىلغاندا سوقۇر ئۈچەي، دەپ دىياگنوز قويۇلۇپ ئوپېراتسىيە قىلىندى.
</S>
<S ID=40968>
بۇ دېھقانچىلىقنىڭ ئالدىراش مەزگىلى بولغاچقا، ئۇنىڭ ئاتا – ئانىسى ئۈرۈمچىگە كېلەلمىدى، بالا ئون كۈندەك دوختۇرخانىدا يېتىش جەريانىدا جاڭ خۇيمىن دوختۇرخانىدىن ئايرىلماي، بالىنىڭ ھالىدىن خەۋەر ئالدى.
</S>
<S ID=40969>
كۆزنى يۇمۇپ – ئاچقۇچە ئالتە يىل ئۆتۈپ كەتتى، مانا ھازىر مۇھەممەدنىڭ بۇرۇتلىرى خەت تارتىپ، چوپچوڭ يىگىت بولۇپ قالدى، ھازىر ئۇ ئەمالار مەكتىپىنىڭ ئوتتۇرا تېخنىكومىدا ئەمالار ئۇۋۇلاش كەسپى بويىچە تەربىيەلىنىۋاتىدۇ.
</S>
<S ID=40970>
   ئاقسۇدىن كەلگەن ئەلىجان جىمىغۇر، ئىچى كۈچلۈك بالا ئىدى.
</S>
<S ID=40971>
ئۇ ئەمالار مەكتىپىگە يېڭى كەلگەندە، خەنزۇچىنى ئازراقمۇ بىلمەيتتى.
</S>
<S ID=40972>
ئۇنىڭ ئۈستىگە ئۇ ئۆيىدىن ئايرىلىپ باقمىغاچقا، بىر مەزگىلگىچە مەكتەپ ئاشخانىسىنىڭ تامىقىغا كۆنەلمىدى، بۇ جەرياندا جاڭ خۇيمىن ئەلىجانغا كۈندە سىرتتىن پولۇ، سامسا، نانلارنى ئەكىرىپ بەردى، كۈندە ئۇنىڭ يېنىدا ئولتۇرۇپ تاماق يېگەچ، بىر – ئىككى ئېغىزدىن خەنزۇچە سۆز ئۆگەتتى.
</S>
<S ID=40973>
بۇنىڭ بىلەن ئەلىجان بارا – بارا كوللېكتىپ تۇرمۇشقا كۆنۈپ قالدى. جاڭ خۇيمىننىڭ خاتىرىسىدە ئوقۇغۇچىلىرىنىڭ تۇغۇلغان كۈنلىرى تولۇق خاتىرىلەنگەن بولۇپ، ئۇ ھەر بىر ئوقۇغۇچىسىنىڭ تۇغۇلغان كۈنىنى ياتاقتا ئۆتكۈزۈپ بېرىشنى ئادىتىگە ئايلاندۇرغانىدى، بالىلار بىرلىكتە جاڭ خۇيمىن ئۆگەتكەن ناخشىنى تەڭ ئېيتىپ، خۇشاللىقتىن تەڭ بەھرىلىنەتتى.
</S>
<S ID=40974>
جاڭ خۇيمىن بىلەن ئۇنىڭ ئوقۇغۇچىلىرىنىڭ تەسىرلىك ھېكايىلىرى، ئۇلار ئارىسىدىكى چوڭقۇر مېھىر – مۇھەببەت بۇ مەكتەپكە ئىناقلىق ئۇرۇقىنى چاچتى.
</S>
<S ID=40975>
   ئەمالار سەنئەت ئۆمىكىدىكى ئالمىرەنى جاڭ خۇيمىن بىر قوللۇق تەربىيەلەپ چىققان، ئۇنىڭ قوڭغۇراقتەك ياڭراق ئاۋازى كەسپىي ناخشىچىلاردىن قېلىشمايدۇ، ئالمىرە ‹‹گۈلى››، ‹‹بىزنىڭ شىنجاڭ ياخشى جاي›› قاتارلىق ناخشىلارنى ئورۇنلاپ، ئاپتونوم رايون بويىچە ئۆتكۈزۈلگەن پائالىيەتلەردە ياخشى نەتىجىلەرنى قولغا كەلتۈردى.
</S>
<S ID=40976>
   جاڭ خۇيمىننىڭ خىزمىتى بەك ئالدىراش بولغاچقا، ئۇ كېچىكىپ پەرزەنتلىك بولدى، ئۇنىڭ ئوغلى ئەمدى بىر ياشتىن ئاشقانىدى.
</S>
<S ID=40977>
   ئەما بالىلارنى دەپ قۇربانلىق بەرگىنىمگە ھەرگىز پۇشايمان قىلمايمەن، مېھىر – مۇھەببەتكە تەشنا مۇشۇ بالىلارغا ئىللىقلىق ئاتا قىلىپ، ئۇلارنىڭ ھاجىتىدىن چىقالىغانلىقىمدىن خۇشاللىق ھېس قىلىمەن، ئوقۇغۇچىلىرىم مېنى ‹‹ئانا›› دېگەندە، ئىچ – ئىچىمدىن چەكسىز سۆيۈنۈپ كېتىمەن، دېدى ئۇ.
</S>
<S ID=40978>
   جاڭ خۇيمىن بۇ يىل ئۈرۈمچى شەھەرلىك باش ئىشچىلار ئۇيۇشمىسى تەرىپىدىن ‹‹ئۈچتە ياخشى خىزمەتچى›› بولۇپ باھالاندى.
</S>
<S ID=40979>
   ئەمالار مەكتىپىدىكى مۇدىرلاردىن تارتىپ ئوقۇتقۇچىلارغىچە ھەممەيلەن ياشلىق باھارىنى ئەمالار مەكتىپىدىكى بالىلارغا بېغىشلىغان.
</S>
<S ID=40980>
ئۇلارمۇ بۇ شان – شەرەپكە مۇناسىپ كېلىدۇ. مەن ئوقۇغۇچىلارنىڭ ساغلام ئۆسۈپ يېتىلىپ، جەمئىيەتتە بىر كىشىلىك ئورنىنى تاپقانلىقىنى كۆرگىنىمدە ھاردۇقۇم چىققاندەك، ئۆزۈمنى يېنىكلەپ قالغاندەك ھېس قىلىمەن.
</S>
<S ID=40981>
ئەمالار مەكتىپىدە ئوقۇتقۇچى بولۇشنى تاللىغان ئىكەنمەن، چوقۇم ئوقۇغۇچىلىرىمغا باشتىن – ئاخىر مەسئۇل بولۇشۇم كېرەك، ئۇلار مېنىڭ بالامغا ئوخشاش، مەن ئۇلارنىڭ ئۆزىگە ئىشىنىپ، ھەر جەھەتتىن ساغلام ئۆسۈپ يېتىلىشىگە، جەمئىيەتكە ياراملىق ئادەم بولۇپ چىقىشىغا ھەر قاچان يۈرەك – قېنىمنى سەرپ ئېتىمەن، بۇ مېنىڭ ئاخىرقى نىشانىم، دېدى جاڭ خۇيمىن.
</S>
<S ID=40982>
   ئوقۇتقۇچى شۇنداق ئۇلۇغ ئىنسان، دۇنيادا ئوقۇتقۇچىدىن باشقا بىر ئىنساننىڭ بىراۋنىڭ بالىسىنى ئۆز بالىسىدەك كۆرەلىشى تولىمۇ تەس، شۇڭلاشقىمۇ ئوقۇتقۇچى ئەنە شۇنداق ھۆرمەتكە سازاۋەر.
</S>
<S ID=40983>
(بۇ ماقالىدە ئېيتىلغان ئوقۇغۇچىلارنىڭ ئىسىملىرى ئۆزگەرتىلگەن)
</S>
<S ID=40984>
‏
</S>
</TEXT>
/BODY
/DOC