<DOC>
<DOCID>TIANSHAN.522534</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-05-11 11:16:21</DATE>
</HEADER>
<BODY>
<HEADLINE>
<S ID=27830>
ئىلى ئوبلاستى توقۇمىچىلىق، كىيىم–كېچەك كەسپىنى يۈكسەلدۈردى
</S>
</HEADLINE>
<TEXT>
<S ID=27831>
    ئابدۇسالام قادىر خەۋەر قىلىدۇ: ئىلى ئوبلاستى يېقىنقى يىللاردىن بۇيان، توقۇمىچىلىق، كىيىم – كېچەك كەسپىنى تەرەققىي قىلدۇرۇپ، يېزىلاردىكى ياشلارنىڭ ئىشقا ئورۇنلىشىشىغا تۈرتكە بولدى.
</S>
<S ID=27832>
    غۇلجا ناھىيەسىدە 2014 – يىلى 330 مىليون يۈەن مەبلەغ سېلىنىپ قۇرۇلغان شىنجاڭ ‹‹يىجيا›› مىللىي كىيىم – كېچەك شىركىتى ئاز سانلىق مىللەتلەرنىڭ كىيىم – كېچەكلىرىنى تىكىدىغان باشلامچى كارخانا بولۇپ، غۇلجا ناھىيەسىنىڭ ئەۋلىيا، قارا ياغاچ ۋە مازار يېزىسىدا شۆبە شىركەت قۇرغانىدى. بۇ شىركەت ئىككى يىلدىن بۇيان يېزىلاردىكى 500دىن ئارتۇق ياشنى ئىشقا ئورۇنلاشتۇرۇپ، ئاز سانلىق مىللەتلەرنىڭ كىيىم – كېچەكلىرىنى ئوتتۇرا ئاسىيا دۆلەتلىرىگە سېتىپ چىقاردى. ئىلغار تېخنىكىغا تايىنىپ مەھسۇلاتلىرىنىڭ نامىنى چىقىرىپ، يىللىق مەھسۇلات قىممىتىنى 10 مىليون يۈەندىن ئاشۇردى. بۇ شىركەتنىڭ ئەۋلىيا يېزىسىدىكى شۆبە شىركىتىدە ئىشلەۋاتقان قازاق قىز تاڭنۇر مۇنداق دېدى: بۇلتۇر ماھارەت بويىچە تەربىيەلەنگەندىن كېيىن بۇ زاۋۇتقا ئىشقا ئورۇنلاشتىم. يېزىمىزدىكى 50كە يېقىن ئەمگەكچى بۇ زاۋۇتتا ئىشقا ئورۇنلىشىپ، مۇقىم كىرىم مەنبەسىگە ئىگە بولدى.
</S>
<S ID=27833>
    بۇ شىركەت بۇلتۇر ئىشقا ئورۇنلاشقانلار ئىچىدىن مەلۇم ‹‹قوش تىل›› سەۋىيەسىگە ئىگە، تىككۈچىلىك، كەشتىچىلىك ھۈنىرى بار، كومپيۇتېر مەشغۇلاتىنى بىلىدىغان 180 ئىشچىنى ئىچكىرى ئۆلكىدىكى كىيىم – كېچەك شىركەتلىرىگە ئەۋەتىپ، باسقۇچ بويىچە ئۈچ ئايدىن ئالتە ئايغىچە تەربىيەلەپ، سېخ باشقۇرغۇچىسى ۋە تېخنىك قىلدى. ھازىر شىركەتنىڭ 95 مىليون 400 مىڭ يۈەن مەبلەغ سېلىنغان 1 – باسقۇچلۇق قۇرۇلۇشى پۈتۈپ ئىشقا كىرىشتى. 2 – باسقۇچلۇق قۇرۇلۇش ئىشقا كىرىشسە 2000دىن ئارتۇق ياشنى ئىشقا ئورۇنلاشتۇرىدىكەن.
</S>
<S ID=27834>
    ئۇقۇشىمچە، ھازىر ئوبلاستتىكى توقۇمىچىلىق، كىيىم – كېچەك كارخانىسى 139غا يېتىپ، يىللىق مەھسۇلات قىممىتى 1 مىليارد 100 مىليون يۈەندىن ئاشقان. بۇ كارخانىلاردا 10 مىڭغا يېقىن ياش ئىشقا ئورۇنلاشقان. ئوبلاست بۇ يىل بىر تۈركۈم خاس توقۇلما بۇيۇم ئىشلەپچىقىرىدىغان باشلامچى كارخانىلارغا ياردەم بېرىپ، كەسىپلەرنى تەرەققىي قىلدۇرۇش بىلەن بازارلاشتۇرۇشنى ئۆزئارا بىرلەشتۈرۈپ، كىيىم – كېچەك، توقۇمىچىلىق كەسپىدىكى باشلامچى كارخانىلارنىڭ يېزا – بازارلاردا قۇرۇلغان شۆبە شىركەتلىرىنى قوللاپ، ئاممىنىڭ يېقىن ئەتراپتىلا ئىشقا ئورۇنلىشىشىغا قولايلىق يارىتىدىكەن.    
</S>
</TEXT>
/BODY
/DOC