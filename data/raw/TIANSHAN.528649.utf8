<DOC>
<DOCID>TIANSHAN.528649</DOCID>
<HEADER>
<CLASS>شىنجاڭ</CLASS>
<DATE>2016-06-17 10:42:30</DATE>
</HEADER>
<BODY>
<HEADLINE>
<S ID=30677>
قەشقەر شەھىرىنىڭ ئاسايىشلىق بىر كۈنى
</S>
</HEADLINE>
<TEXT>
<S ID=30678>
 مۇخبىرىمىز مۇيەسسەر ئاباھامىت
</S>
<S ID=30679>
   6 – ئاي كىرىشى بىلەن قەشقەر شەھىرىدە تېمپېراتۇرا تېز ئۆرلەپ 35 سېلسىيە گىرادۇسقا چىققان بولسىمۇ، پىژغىرىم ئىسسىق شەھەردىكى قايناق ھايات ۋە ھەر مىللەت ئاممىسىنىڭ ئېجىل – ئىناقلىق، خاتىرجەملىك ئىچىدە ئۆتۈۋاتقان ئاسايىشلىق تۇرمۇشىغا قىلچە تەسىر كۆرسىتەلمىگەنىدى. 8 – ئىيۇن قەشقەر شەھىرىنىڭ ئاۋات بازار – رەستىلىرىنى ئايلانغانىدىم، شۇ كۈنى بۇ قەدىمىي شەھەرنىڭ قايناق مەنزىرىسى مەندە چوڭقۇر تەسىر قالدۇردى.
</S>
<S ID=30680>
   قەشقەر شەھىرى جۇڭگودىكى فولىكلور مەنزىرە رايونلىرىنىڭ بىرى بولۇش سۈپىتى بىلەن، ھەر كۈنى ئېلىمىزنىڭ ئىچى – سىرتىدىن كەلگەن نۇرغۇن ساياھەتچىنى كۈتۈۋالىدۇ. قەشقەر كونا شەھەر رايونى تۇرمۇش ھەم مەنزىرە رايونى بىرلەشكەن ساياھەت رايونى. بۇ رايوننىڭ ئۆزگىچە مەدەنىيىتىنى گەۋدىلەندۈرۈش ئۈچۈن، ھەركۈنى ئەتىگەن سائەت سەككىز يېرىمدا تۆشۈك دەرۋازا ئالدىدا بۇرۇنقى دەۋرلەرنى ئەسلىتىدىغان قەشقەرگە كىرىش مۇراسىمى ئۆتكۈزۈلۈپ، قەشقەردىكى مەشھۇر شەخىسلەر، مەدداھلار، سەنئەتكارلار يېرىم سائەت نومۇر ئورۇنلاپ قەشقەر مەدەنىيىتىنىڭ كارتىنىسىنى كىشىلەرنىڭ كۆز ئالدىدا نامايان قىلىدۇ. ساياھەتچىلەر تۆشۈك دەرۋازا ئارقىلىق كونا شەھەر رايونىغا كىرىپ، شەھەر ئاھالىسىنىڭ ئۆيلىرىنى، يول بويىدىكى مىللىي ئالاھىدىلىككە ئىگە دۇكانلارنى ئارىلاپ، ئۇيغۇر مەدەنىيىتىنى چۈشىنىدۇ.
</S>
<S ID=30681>
   رامىزان ئېيىنىڭ كىرىشى بىلەن قەشقەر شەھىرىنىڭ بازار – رەستىلىرى ساياھەتچىلەر بىلەن تېخىمۇ قىزىپ كەتكەنىدى، كونا شەھەر رايونىدىكى ھۈنەرۋەنلەرنىڭ ساياھەتچىلەرگە ھەر خىل كارامەتلىرىنى كۆرسىتىپ، ئۆز ئالاھىدىلىكلىرىنى نامايان قىلىشلىرى، دۇكانلاردىكى قىزغىن سودا – سېتىق بۇ قەدىمىي شەھەرنىڭ ھاياتىي كۈچىنى ئۇرغۇتۇپ تۇراتتى. كونا شەھەر رايونىدا ئۆيىدە تۈرلۈك چالغۇ ئەسۋابلار بىلەن ساياھەت خاتىرە بۇيۇملىرى دۇكىنى ئاچقان ئابدۇخېلىل مۇھەممەتئىمىن چارەك سائەتكە يەتمىگەن ۋاقىتتا بىرنەچچە ساياھەتچىگە نەچچە مىڭ يۈەنلىك مال ساتتى. ئامېرىكىدىن كەلگەن ساياھەتچىلەر ئۇنىڭ ياغاچنى ئويۇپ ياسىغان قاچا – قوچا، نەقىش ئويۇلغان قاپاق قاتارلىق مەھسۇلاتلىرىنى قىزىقىپ سېتىۋالدى. بۇ كوچىدا يەنە ناۋايخانىلاردا ئەمدىلا تونۇردىن چىققان مەززىلىك ناننىڭ پۇرىقى دىماققا ئۇرۇلۇپ تۇراتتى، ساياھەتچىلەر تونۇر بېشىغا كېلىپ قىزىقسىنغان ھالدا ناۋايلار سۇنغان ئىسسىق نانغا ئېغىز تېگەتتى. ناۋاي مۇھەممەتتۇرسۇن ھەسەن روزا تۇتقان بولۇپ، ئۇ ئەتىگەندىن چۈشكىچە ناۋايخانىدىكى ئىشلىرىنى تۈگىتىپ، كۈن ئىسسىغاندا ئۆيىدە ئارام ئالىدىكەن. رامىزان مەزگىلى بولغاچقا، ئىپتارلىق ئالاھىدە نان زاكاز قىلىدىغانلارمۇ كۆپ بولىدىكەن. ساياھەتچىلەر كونا شەھەر رايونى، ھېيتگاھ جامەسى قاتارلىق جايلارنى ئايلىنىپ، چۈش بولغاندا ‹‹ھەرەمباغ›› تېز تاماقخانىسىدا غىزالىنىدىكەن. بۇ يەنە ئالىي مەكتەپ ئىمتىھانى ئېلىنىۋاتقان مەزگىل بولغاچقا، ئىمتىھان نۇقتىسى قىلىنغان مەكتەپلەرنىڭ ئەتراپىدىكى ئاشخانىلار ئىمتىھان بېرىۋاتقان ئوقۇغۇچىلارنى كۆزدە تۇتۇپ، نورمال تىجارەت قىلىۋاتقان ئىكەن، بىر قىسىم ئاشخانىلار ئالىي مەكتەپ ئىمتىھانىغا قاتنىشىۋاتقان ئوقۇغۇچىلارنى ھەقسىز چۈشلۈك تاماق بىلەن تەمىنلەپتۇ. ئۈرۈمچى ۋاقتى كەچ سائەت 6 دىن كېيىن، شەھەردىكى يېمەك – ئىچمەك بازارلىرى بەكلا قىزىپ كەتكەنىدى.
</S>
<S ID=30682>
   ئوردى ئالدى كەچلىك بازىرىدا لەڭپۇڭچىلىق قىلىدىغان 5 – ئەۋلاد لەڭپۇڭچى تۇرغۇنجان تۇرسۇننىڭ بىر نەچچە كۈندىن بۇيانقى كىرىمى خېلىلا ئوبدان بوپتۇ. ئۇ كۈندە كەچتىكى ئۈچ – تۆت سائەت ۋاقىت ئىچىدىلا 2000 يۈەنگە يېقىن سودا قىلىدىكەن. دوغاپچى غالتىكى ئالدى قايناپ كەتكەن بولۇپ، دوغنى ئۆيىگە ئېلىپ كېتىدىغانلار ناھايىتى كۆپ ئىدى. رىشالە ساتىدىغان ئابدۇرازاق ئابلىز بىر تەرەپتىن خېرىدار چاقىرسا، يەنە بىر تەرەپتىن سولياۋ قاچىلارغا خېرىدارلار ئۈچۈن رىشالە قاچىلاش بىلەن ئالدىراش ئىدى. ئوردا ئالدىنىڭ يەر ئاستى يولىدىكى ‹‹تۇمار›› گىرىم بۇيۇملىرى دۇكىنىنىڭ خوجايىنى گۈلنۇر قاسىم ئىپتار ۋاقتىغا ئاز قالغان بولسىمۇ، يەنە خېرىدارلارغا ئالدىراش مال سېتىۋاتاتتى. ئۇمۇ روزا تۇتقان بولۇپ، ئۇ ئائىلىدە قېيىنئانا – قىيىنئاتىسى بىلەن بىللە تۇراتتى. ئۇ ئىپتارلىق تاماقنى ئۈندىداردىن ‹‹ئېچىل داستىخىنىم›› تاماق زاكاز قىلىش سۇپىسىغا بۇيرۇپ قويۇپ سودىسىنى قىلىۋاتاتتى. كەچتە يەر ئاستى يولىدا كەچلىك بازاردا ئىپتارلىق ئۈچۈن يېمەكلىك سېتىۋېلىش ئۈچۈن ئۆتىدىغانلار كۆپ بولغاچقا، ئۇ بۇ پۇرسەتتە ياخشى سودا قىلىۋالىدىكەن.
</S>
<S ID=30683>
   قەشقەر قەدىمىي شەھەر مەنزىرە رايونىنى باشقۇرۇش كومىتېتىنىڭ مۇئاۋىن مۇدىرى ئادىلجان ئابدۇقادىر مۇنداق دېدى: 2 – ئىيۇن ئېلان قىلىنغان ‹‹شىنجاڭنىڭ دىنىي ئىتىقاد ئەركىنلىك ئەھۋالى›› دېگەن ئاق تاشلىق كىتابتا ئوتتۇرىغا قويۇلغاندەك قەشقەردە قانۇنلۇق دىنىي پائالىيەتلەر قوغدىلىدۇ، ئىسلام دىنىغا ئېتىقاد قىلىدىغان ئامما ئۆز ئىختىيارى بويىچە روزا تۇتىدۇ.
</S>
<S ID=30684>
   دوغاپچى روزىھاجىم داۋۇت مۇنداق دېدى: ھازىر سىياسەت شۇنداق ياخشى، ھۆكۈمەت تەشۋىقات ئارقىلىق قەشقەرنىڭ داڭقىنى يىراق – يېقىنغا تارىتىپ، بىزگە ساياھەتچىلەر ئارقىلىق باي بولۇش پۇرسىتى يارىتىپ بېرىۋاتىدۇ. رامىزان ئېيى كىشىلەرگە ئاچلىق ھەم توقلۇقنىڭ قەدرىنى بىلدۈرىدىغان، يېتىم – يېسىر، ئاجىزلارغا ياردەم بېرىدىغان خاسىيەتلىك ئاي. شۇڭا بۇ ئايدا روزىنىمۇ تۇتۇپ، پۇلنىمۇ تېپىپ، ساۋابلىق ئىشلارنى كۆپرەك قىلىمىز.
</S>
</TEXT>
/BODY
/DOC