<DOC>
<DOCID>TIANSHAN.519356</DOCID>
<HEADER>
<CLASS>ئۈرۈمچى</CLASS>
<DATE>2016-04-25 11:08:22</DATE>
</HEADER>
<BODY>
<HEADLINE>
<S ID=26292>
ئۈرۈمچى شەھىرى ‹‹تەڭرىتاغ›› رايونىنىڭ مىللەتلەر ئىتتىپاقلىقى تېمىسىدىكى 100مەيدان لېكسىيە سۆزلەش پائالىيىتى باشلاندى
</S>
</HEADLINE>
<TEXT>
<S ID=26293>
   ئىمىنجان داۋۇت، مۇيەسسەر ئاباھامىت خەۋەر قىلىدۇ: ئۈرۈمچى شەھىرى ‹‹تەڭرىتاغ›› رايونىنىڭ ‹‹شىنخۇا›› جەنۇبىي يولىغا جايلاشقان 74 – نومۇرلۇق مىللەتلەر ئىتتىپاقلىقى قورۇسىدىكى ھەر مىللەت ئامما 21 – ئاپرىل چۈشتىن بۇرۇن ‹‹شىنخۇا›› جەنۇبىي يولى باشقۇرۇش كومىتېتىغا قاراشلىق ئىتتىپاق غەربىي مەھەللە ئاھالىلەر كومىتېتىنىڭ شۇجىسى جەي شۇمىننىڭ مىللەتلەر ئىتتىپاقلىقى تېمىسىدىكى لېكسىيەسىنى ئاڭلىدى. شۇ كۈنى ئەتىگەن ئۈرۈمچى ۋاقتى سائەت 00:9دا، ‹‹تەڭرىتاغ›› رايونىنىڭ مىللەتلەر ئىتتىپاقلىقى تېمىسىدىكى 100 مەيدان لېكسىيە سۆزلەش پائالىيىتى شۇ رايونغا قاراشلىق مەھەللە ئاھالىلەر كومىتېتى، مەكتەپ، كارخانا، دوختۇرخانا قاتارلىق 100 ئورۇندا بىرلا ۋاقىتتا باشلاندى.
</S>
<S ID=26294>
   ئىگىلىشىمىزچە، ئاپتونوم رايونىمىز بويىچە تۇنجى قېتىم ئوخشاش ۋاقىتتا باشلانغان بۇ لېكسىيە سۆزلەش پائالىيىتى مەركەز ۋە ئاپتونوم رايونلۇق پارتكومنىڭ مىللەتلەر ئىتتىپاقلىقى خىزمىتىگە دائىر يېڭى ئىدىيە، كۆز قاراش ۋە يېڭى تەدبىرلەرنى چوڭقۇر ئۆگىنىش ۋە ئىزچىللاشتۇرۇشنى مەقسەت قىلغان. بۇ پائالىيەت جەريانىدا تەڭرىتاغ رايونىدىكى 100 ۋەكىل خاراكتېرلىك ئورۇن تاللىنىپ، يەرلىك تەشۋىقاتچىلار، مەھەللە ئاھالىلەر كومىتېتىنىڭ كادىرلىرى، پېشقەدەم پارتىيە ئەزالىرى، ئوقۇتقۇچىلار، ۋەتەنپەرۋەر دىنىي زاتلار، ئوقۇغۇچىلار ئاپتونوم رايون قانات يايدۇرغان ‹‹مىللەتلەر ئىتتىپاقلىقى – تەرەققىياتى يىلى›› پائالىيىتىنىڭ مۇھىم ئەھمىيىتى ۋە كونكرېت خىزمەت تەدبىرلىرىنى چۆرىدىگەن ھالدا لېكسىيە سۆزلىگەن. بۇ پائالىيەت ئاخىرلاشقاندىن كېيىن، بۇ تېمىدىكى لېكسىيە تەڭرىتاغ رايونىنىڭ ھەممە جايلىرىدا داۋاملىق قانات يايدۇرۇلىدىكەن.
</S>
<S ID=26295>
   74 – نومۇرلۇق مىللەتلەر ئىتتىپاقلىقى قورۇسىدا ئولتۇرۇشلۇق پەرھات تېيىپجان مۇنداق دېدى: مەن بۇ قورۇدا ئولتۇرۇۋاتقىلى 35 يىل بولدى، ھازىرغىچە قورۇدىكى قولۇم – قوشنىلارنىڭ ‹‹سەن – پەن›› دېيىشىپ قالغىنىنى بىلمەيمەن. بۇ قورۇدا ئۈرۈمچى شەھىرىدىكى بىر قانچە چوڭ ئىدارىنىڭ پېشقەدەم خىزمەتچىلىرى ئولتۇرۇپ كېلىۋاتىدۇ، ئۇلارنىڭ مەدەنىيەت سەۋىيەسى بىر قەدەر يۇقىرى ھەم جاپالىق تۇرمۇشنى بىللە باشتىن كەچۈرگەنلەر بولغاچقا، قايسى مىللەتتىن بولۇشىدىن قەتئىينەزەر ئۆزئارا ناھايىتى ئىناق ئۆتىدۇ، پەرزەنتلەرگىمۇ ئۇلارنىڭ تەسىرى سىڭگەن.
</S>
<S ID=26296>
   مۇشۇنداق ئېسىل ئەنئەنە بولغاچقا، بۇ قورۇدىكىلەر ئىزچىل ئېجىل – ئىناق ئۆتۈۋاتىمىز. مۇناسىۋىتىمىز ياخشى بولغاچقا، بەزىدە خەنزۇ، خۇيزۇ قوشنىلار بىلەن تاماقخانىلارغا كىرىپ مۇڭدىشىپ كېتىمىز. ئۆز ئارا ياردەم بېرىدىغان، قوشنىلارنىڭ توي – تۆكۈن، نەزىر – چىراغ ئىشلىرىدا تەڭ تۇرۇشۇپ بېرىدىغان ئىشلار ھەممەيلەننىڭ ئادىتىگە ئايلانغان. شۇڭا، قورۇيىمىزمۇ مىللەتلەر ئىتتىپاقلىقى قورۇسى دېگەن نامغا ئېرىشتى.
</S>
<S ID=26297>
   شۇ كۈنى بەيگە مەيدانى باشقۇرۇش كومىتېتىغا قاراشلىق بەيگە مەيدانى شىمالىي ئاھالىلەر كومىتېتىنىڭ مۇئاۋىن مۇدىرى، يەرلىك تەشۋىقاتچى نۇرگۈل كېرەم ئۆز تەۋەلىكىدىكى ئاھالىلەرنى يىغىپ، بەيگە مەيدانىدىكى بىر نەچچە يىلدىن بۇيانقى ئۆزگىرىشلەر ھەم بۇ تەۋەلىكتىكى ئالتە مىللەتنىڭ ئۆز ئارا ياردەم قىلىشىپ، خۇشال – خۇرام، خاتىرجەم ئۆتىدىغان تىنچ، ئىتتىپاق مەھەللە بەرپا قىلىش جەريانىنى ئاھالىلەرگە چۈشەندۈردى، ئەتراپىدىكى مىللەتلەر ئىتتىپاقلىقىغا دائىر ئاددىي ھېكايىلەرنى مىسال كەلتۈرۈپ، ھەر قانداق ئاددىي ئىش – ھەرىكەت ۋە كىچىككىنە ياردەمنىڭ يەنە بىر قەلبتە چوڭقۇر تەسىر قالدۇرالايدىغانلىقىنى سۆزلىدى. ئارقىدىن، ئاھالىلەرمۇ ئۆزلىرىنىڭ ئەتراپىدىكى مىللەتلەر ئىتتىپاقلىقى توغرىسىدىكى كۆرگەن، ئاڭلىغانلىرىنى سۆزلەپ، ئىتتىپاقلىقنى ئۆزلىرىدىن باشلاپ، ئائىلىسىدە مىللەتلەر ئىتتىپاقلىقى توغرىسىدا تەلىم – تەربىيەنى كۈچەيتىدىغانلىقى، شۇنداقلا بۇنى ھەر بىر ئىش – ھەرىكىتىدە كۆرسىتىپ، باشقىلارغا ئۈلگە بولىدىغانلىقىنى بايان قىلىشتى.
</S>
<S ID=26298>
   ئۈرۈمچى شەھەرلىك 74 – باشلانغۇچ مەكتەپتىكى پىيونېرلار ‹‹ھەر مىللەت خەلقى بىر ئائىلە كىشىلىرى›› تېمىسىدا ئوتتۇرا ئەترەت پائالىيىتى ئۆتكۈزۈپ، ئوقۇغۇچىلارنىڭ مىللەتلەر ئىتتىپاقلىقىغا بولغان تونۇشىنى چوڭقۇرلاشتۇردى. ئىگىلىشىمىزچە، بۇ مەكتەپ يېقىندىن بۇيان، يەنە پىيونېرلارنىڭ ئوتتۇرا ئەترەت پائالىيەتلىرىنى ئۇيۇشتۇرۇپ، مىللەتلەر ئىتتىپاقلىقى تېمىسىدا دېكلاماتسىيە مۇسابىقىسى، ماقالە يېزىش مۇسابىقىلىرىنى ئۆتكۈزگەن.
</S>
<S ID=26299>
   74 – باشلانغۇچ مەكتەپنىڭ پىيونېرلار يېتەكچىسى گۈلمېھرە ئابلەت مۇنداق دېدى: بالىلارغا مىللەتلەر ئىتتىپاقلىقى توغرىسىدا تەربىيە بېرىش ئىنتايىن مۇھىم. بىز بالىلارنى كىچىكىدىن باشلاپ، باشقا مىللەت كىشىلىرى بىلەن ئىناق ئۆتەلەيدىغان، مىللەتلەر ئىتتىپاقلىقىنى قوغدايدىغان قىلىپ تەربىيەلەش ئۈچۈن، مەكتەپتە ھەر خىل پائالىيەتلەرنى ئۇيۇشتۇرۇپ، ھەر مىللەت بالىلىرى بىللە ئويناپ، بىللە ئۆگىنىدىغان ياخشى كەيپىياتنى شەكىللەندۈردۇق.
</S>
</TEXT>
/BODY
/DOC