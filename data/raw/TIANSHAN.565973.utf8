<DOC>
<DOCID>TIANSHAN.565973</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-11-20 18:07:13</DATE>
</HEADER>
<BODY>
<HEADLINE>
<S ID=60693>
يەكەن ناھىيەسىدىكى ئىگە–چاقىسىز ياشانغانلارنىڭ كۈتۈنۈش شارائىتى ياخشىلاندى
</S>
</HEADLINE>
<TEXT>
<S ID=60694>
 ئابلىمىت ئابدۇكېرىم، نۇرمەمەت ھوشۇر خەۋەر قىلىدۇ: 10 – ئاينىڭ 30 – كۈنى يەكەن ناھىيەسىنىڭ تومئۆستەڭ يېزىسىدىكى ساناتورىيەنىڭ قۇرۇلۇشى پۈتۈپ ئىش باشلىغانلىقى مۇناسىۋىتى بىلەن مۇراسىم ئۆتكۈزۈلدى.
</S>
<S ID=60695>
بۇنىڭ بىلەن بۇ ناھىيەدىكى 26 – ساناتورىيە پۈتۈپ، بۇ ناھىيەنىڭ ھەممە يېزا – بازارلىرىدا ساناتورىيە بولۇش ئاساسەن ئىشقا ئاشتى.
</S>
<S ID=60696>
 يېقىنقى يىللاردىن بۇيان يەكەن ناھىيەسى ئاجىز، ئىگە – چاقىسىز ياشانغانلارنىڭ تۇرمۇشىنى كاپالەتلەندۈرۈش، ئۇلارنىڭ ئاخىرقى ئۆمرىنى خاتىرجەم ئۆتكۈزۈشىگە ياخشى شارائىت يارىتىپ بېرىش ئۈچۈن، 200 مىليون يۈەندىن ئارتۇق مەبلەغ ئاجرىتىپ ئەسلىدىكى يەتتە ساناتورىيەنىڭ شارائىتىنى ياخشىلاش بىلەن بىللە، يېڭىدىن 18 ساناتورىيە ۋە بىر بالىلار ساناتورىيەسى سېلىپ ئۈسكۈنە، ئەسلىھەلىرىنى ‹‹ئۈچ يۇلتۇز دەرىجىلىك مېھمانساراي›› ئۆلچىمى بويىچە تولۇقلاپ، قىرائەتخانا، بىليارت، شاھمات ئوينايدىغان ئۆيلەرنى تەسىس قىلىپ، چېنىقىش ئۈسكۈنىلىرىنى تولۇقلاپ، شارائىتىنى ئالاھىدە ياخشىلىدى.
</S>
<S ID=60697>
بۇ ساناتورىيەلەرنىڭ قۇرۇلۇش كۆلىمى 90 مىڭ كىۋادرات مېتىردىن ئارتۇق بولۇپ، 3700 دىن ئارتۇق كارىۋات سەپلىنىپ، 940 تىن ئارتۇق نامرات ئائىلە پەرزەنتى بۇ ساناتورىيەلەرگە ئىشقا ئورۇنلاشتۇرۇلدى.
</S>
<S ID=60698>
 تومئۆستەڭ يېزىلىق ساناتورىيەدە كۈتۈنۈۋاتقان ئايىمخان توختى بىزگە: مېنىڭ ھېچقانداق ئۇرۇق – تۇغقىنىم بولمىغاچقا قېرىغانسېرى كېسەلچان بولۇپ، تۇرمۇشۇم قىيىنچىلىقتا ئۆتۈۋاتاتتى.
</S>
<S ID=60699>
كەنتتىكلەر ئەھۋالىمنى بىلگەچكە، بۇ ئورۇن پۈتۈشى بىلەن بۇ يەرگە ئەكىلىپ قويدى.
</S>
<S ID=60700>
بۇ يەرنىڭ شارائىتى ئۆيىمىزنىڭكىدىن كۆپ ياخشى، ياتاقلىرىمىز پاكىز، يېپيېڭى، ئاپئاق يوتقان – كۆرپىلەردە ياتىمىز، ياتىقىمىزدا تازىلىق ئۆيى بولۇپ، تازىلىق ئۆيىدە تېخى مۇنچىمۇ بار.
</S>
<S ID=60701>
تېلېۋىزوردىن خەۋەر، رەڭدار سەنئەت نومۇرلىرىنى كۆرىمىز، ئاغرىپ قالساق داۋالايدىغان، ھالىمىزدىن خەۋەر ئالىدىغان ئادەم بار، كۈنلىرىمىز خۇشال، مەنىلىك ئۆتۈۋاتىدۇ، مەن ئاخىرقى ئۆمرۈمنى بۇنداق ئېسىل ئورۇندا راھەتتە ئۆتكۈزۈشنى ئويلاپمۇ باقماپتىكەنمەن، بىزنى مۇشۇنداق ياخشى تۇرمۇش شارائىتىغا ئىگە قىلغان پارتىيەگە كۆپ رەھمەت، دېدى.
</S>
<S ID=60702>
 يەكەن ناھىيەسى ج ك پ 18 – نۆۋەتلىك مەركىزىي كومىتېتى 6 – ئومۇمىي يىغىنى ۋە ج ك پ ئاپتونوم رايونلۇق 9 – قۇرۇلتىيىنىڭ روھىنى ئۆگىنىش ۋە ئىزچىللاشتۇرۇش قانات يايدۇرۇلۇۋاتقان پەيتتە، ناھىيە بويىچە 26 ساناتورىيەنى ئىشقا كىرىشتۈرۈپ، ناھىيەنىڭ ئىجتىمائىي مۇقىملىق ۋە ئەبەدىي ئەمىنلىك باش نىشانىنى چۆرىدەپ، ئەلرايى قۇرۇلۇشلىرىنى ئالدىن پىلانلاپ، نامرات ئائىلىلەرنى نامراتلىقتىن قۇتۇلدۇرۇش ئۆتكىلىگە ھۇجۇم قىلىش خىزمىتىدە يېڭى باشلىنىش باسقۇچىغا كىرگەنلىكىنى نامايان قىلدى.
</S>
</TEXT>
/BODY
/DOC