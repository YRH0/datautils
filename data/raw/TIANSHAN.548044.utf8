<DOC>
<DOCID>TIANSHAN.548044</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-09-07 12:33:32</DATE>
</HEADER>
<BODY>
<HEADLINE>
<S ID=47606>
پاراۋانلىق دەرسخانىسىدىن تارالغان مېھىر –مۇھەببەت
</S>
</HEADLINE>
<TEXT>
<S ID=47607>
    گۈلمىرە مۇھەممەد، ئاينۇر نىياز
</S>
<S ID=47608>
   -كۆپچىلىك ياخشىمۇسىلەر، مېنىڭ ئىسمىم مەدىنە ئەمەت، باشلانغۇچ مەكتەپنىڭ 5 – يىللىقىدا ئوقۇيمەن، كەلگۈسىدىكى ئارزۇيۇم ئۇچقۇچى بولۇش!
</S>
<S ID=47609>
-ئۇچىسىغا چىرايلىق ئەتلەس كۆڭلەك، بېشىغا چىمەن دوپپا كىيگەن ئوماق قىز مەدىنە ئەمەت ئۆلچەملىك خەنزۇ تىلىدا ئۆزىنى تونۇشتۇردى.
</S>
<S ID=47610>
    ئۈرۈمچىنىڭ ئاۋات رەستىلىرىنىڭ بىرى بولغان دۆڭكۆۋرۈكتىكى ‹‹قىزىل ياقۇت›› مېھمانسارىيىنىڭ يىغىن زالى 18 – ئاۋغۇست چۈشتىن بۇرۇن ئەھمىيەتلىك بىر يىغىلىش ئۈچۈن ئالاھىدە تەييارلاندى.
</S>
<S ID=47611>
شىنجاڭ ئەمەتجان ‹‹قىزىل كاستۇم›› جامائەت پاراۋانلىقى خەنزۇتىلى دەرسخانىسىنىڭ تۇنجى قارار كۇرسانتلىرىنىڭ ئوقۇش پۈتكۈزۈش مۇراسىمى بۇ يەردە ئۆتكۈزۈلدى، مەدىنە ئەمەتمۇ ئاشۇ دەرسخانىنىڭ تۇنجى قارار كۇرسانتى ئىدى.
</S>
<S ID=47612>
    ئۇقۇشىمىزچە، شىنجاڭ ئەمەتجان ‹‹قىزىل كاستۇم›› جامائەت پاراۋانلىقى گۇرۇپپىسى تىرىشچان ياش ئەمەتجان مۇھەممەتنىڭ تەشكىللىشى بىلەن 2013 – يىلى قۇرۇلغان، ھازىرغا قەدەر 100 قېتىمدىن ئارتۇق جامائەت پاراۋانلىق پائالىيىتى ئۇيۇشتۇرۇپ، قەشقەر، ئىلى، خوتەن، ئاقسۇ قاتارلىق جايلاردىكى ئائىلىسىدە قىيىنچىلىقى بارلار، ئاغرىق بالىلار ۋە ئىگىلىك تىكلىمەكچى بولغان ياشلارغا 1 مىليون يۈەندىن ئارتۇق ياردەم قىلغان.
</S>
<S ID=47613>
    ئەمەتجان مۇھەممەت مۇنداق دېدى: كىچىكىمدە ئائىلەمنىڭ ئىقتىسادىي ئەھۋالى ياخشى بولمىغاچقا، مەكتەپتە ئوقۇيالمىغان.
</S>
<S ID=47614>
ئائىلىمىزنىڭ ئىقتىسادى يۈكىنى يەڭگىللىتىش ئۈچۈن، كىچىكلا يۇرتۇمدىن ئايرىلىپ ئۈرۈمچىگە كەلدىم.
</S>
<S ID=47615>
ئۇ چاغلاردا يېنىمدا پۇلۇممۇ يوق، خەنزۇ تىلىنىمۇ تازا بىلمىگەچكە، بۇ چوڭ شەھەردە گاڭگىراپلا قالغانىدىم.
</S>
<S ID=47616>
شۇ مەزگىللەردە جەمئىيەتتىكى ئاق كۆڭۈل كىشىلەر ماڭا ياردەم قولىنى سۇندى. شۇنىڭدىن باشلاپ مەندە ‹‹پۇل تاپسام چوقۇم ياخشى ئىشلارنى كۆپ قىلىپ، جەمئىيەتكە جاۋاب قايتۇرىمەن›› دېگەن غايە پەيدا بولدى.
</S>
<S ID=47617>
    ئەمەتجاننىڭ ئېيتىشىچە، ئۈرۈمچى شەھىرىدىكى كۆچمە ئاھالە ئىچىدىكى ئىشلەمچىلەر، يەككە تىجارەتچىلەرنىڭ خەنزۇتىلى بىلمەسلىك تۈپەيلىدىن دۇچ كېلىۋاتقان قىيىنچىلىقلىرىنى ھەل قىلىش ۋە ئائىلىسىدە قىيىنچىلىقى بار ئوتتۇرا – باشلانغۇچ مەكتەپ ئوقۇغۇچىلىرىنىڭ ‹‹قوش تىل›› ئۆگىنىش ئېھتىياجىنى قاندۇرۇش ئۈچۈن، 27 – ئىيۇل تۇنجى قارارلىق شىنجاڭ ئەمەتجان ‹‹قىزىل كاستۇم›› جامائەت پاراۋانلىقى دەرسخانىسىدا ئوقۇش باشلىغان.
</S>
<S ID=47618>
بۇ دەرسخانىنىڭ ئېچىلغانلىق خەۋىرى تورلاردا تارقالغاندىن كېيىن، ئۈرۈمچى شەھىرىدىكى 100گە يېقىن كۇرسانت تىزىمغا ئالدۇرغان.
</S>
<S ID=47619>
بۇ كۇرسانتلارنىڭ كىچىكى بەش ياش، چوڭى 40 ياش ئەتراپىدا ئىكەن.
</S>
<S ID=47620>
كۇرستا ھەر كۈنى ئەتىگەن – كەچتە بىر سائەت دەرس ئۆتۈلىدىكەن. بىر ئايغا يېقىن ۋاقىتتا، كۇرسانتلارنىڭ قىزغىنلىقى ناھايىتى يۇقىرى بولغان، ئۆيى يىراق كۇرسانتلارمۇ بىرەر قېتىمۇ دەرس قالدۇرۇپ باقمىغان.
</S>
<S ID=47621>
    شۇ كۈنكى ‹‹ئوقۇش پۈتكۈزۈش مۇراسىمى››دا، ئەمەتجان مۇھەممەت كۇرسانتلارغا بىردىن سومكا تەقدىم قىلغاندىن سىرت، كۇرسنىڭ مۇۋەپپەقىيەتلىك تاماملىنىشى ئۈچۈن تەر ئاققۇزغان ئوقۇتقۇچىلارغا 2000 يۈەندىن ‹‹رىغبەت مۇكاپاتى›› بەردى.
</S>
<S ID=47622>
    مەزكۇر پاراۋانلىق دەرسخانىسىنىڭ ئوقۇتقۇچىسى دىلخۇمار زەينىدىن بۇ دەرسخانىنىڭ ئېچىلغانلىقىدىن خەۋەر تېپىپ، تەتىل مەزگىلىدىن پايدىلىنىپ ساۋەن ناھىيەسىدىن بۇ يەرگە كېلىپ خالىس دەرس ئۆتتى.
</S>
<S ID=47623>
    دىلخۇمار زەينىدىن مۇنداق دېدى: دەرس ئۆتۈش جەريانىدا بالىلارنىڭ ئوقۇش قىزغىنلىقىنىڭ يۇقىرىلىقىنى ھېس قىلدىم.
</S>
<S ID=47624>
بەزى بالىلارنىڭ خەنزۇ تىلىدىن ئازراقمۇ ساۋاتى يوق ئىكەن، ئۇلار بىر ئايغا يېقىن ئۆگىنىش ئارقىلىق مەلۇم دەرىجىدە ئاساسقا ئىگە بولدى.
</S>
<S ID=47625>
مەن بۇ يەرگە كېلىپ توغرا قىلغانلىقىمدىن خۇشال بولدۇم.
</S>
<S ID=47626>
بۇنىڭدىن كېيىن پۇرسەت چىقسا داۋاملىق كېلىپ دەرس ئۆتۈشنى، ئەتراپىمدىكى ئوقۇتقۇچىلارنىمۇ بۇ سەپكە قوشۇلۇشقا يېتەكلەشنى ئويلىدىم.
</S>
<S ID=47627>
    يەكەن ناھىيەسىدىن كەلگەن ئابلىمىتجان ھۈسىيىن ئۈرۈمچىدە كاۋاپچىلىق قىلاتتى.
</S>
<S ID=47628>
گەرچە ئۇنىڭ سودىسى خېلى ئوبدان بولسىمۇ، خەنزۇ تىلىنى تۈزۈك بىلمىگەچكە، خەنزۇ خېرىدارلارنىڭ گېپىنى چۈشىنەلمەي ياكى ئۇلارغا مەقسىتىنى ئۇقتۇرالماي قىينىلاتتى.
</S>
<S ID=47629>
ئۇ پاراۋانلىق دەرسخانىسىنىڭ ئېچىلغانلىقىدىن خەۋەر تېپىپ دەرھال ئوقۇشقا تىزىملاتتى.
</S>
<S ID=47630>
    ئابلىمىتجان مۇنداق دېدى: مېنىڭ ئوقۇش ئارزۇيۇم بار ئىدى، ئەمما ئائىلە ئىقتىسادىمىز ياخشى بولمىغانلىقتىن ئاران تولۇقسىز ئوتتۇرا مەكتەپكىچە ئوقۇيالىغان.
</S>
<S ID=47631>
بۇ دەرسخانىغا تىزىملىتىپ ئوقۇغاندىن كېيىن خەنزۇ تىلى سەۋىيەم كۆرۈنەرلىك ئۆستى.
</S>
<S ID=47632>
مانا ئەمدى خەنزۇ خېرىدارلىرىم بىلەن بىمالال پىكىرلىشەلەيدىغان بولدۇم.
</S>
<S ID=47633>
    ئاپتونوم رايونلۇق ئىتتىپاق كومىتېتى تەشۋىقات بۆلۈمىنىڭ مۇئاۋىن باشلىقى شۆھرەت شاۋكەت مۇنداق دېدى: بۇ پاراۋانلىق دەرسخانىسىنىڭ ئېچىلىشى خەنزۇتىلى ئۆگىنىشكە ئېھتىياجى بار ياشلارغا ياخشى سەھنە ھازىرلاپ بەردى.
</S>
<S ID=47634>
ئەمەتجانغا ئوخشاش ئىلغار پىكىرلىك ياشلىرىمىز زامانىمىزدىكى ھەر مىللەت ياشلىرىغا ‹‹بەشتە يېڭى›› ياشلاردىن، ئىگىلىك تىكلەپ يېڭىلىق يارىتالايدىغان ياشلاردىن بولۇشتا تىپىك ئۈلگە بولالايدۇ.
</S>
<S ID=47635>
‏    
</S>
</TEXT>
/BODY
/DOC