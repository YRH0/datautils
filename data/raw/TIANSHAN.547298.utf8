<DOC>
<DOCID>TIANSHAN.547298</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-09-05 12:53:29</DATE>
</HEADER>
<BODY>
<HEADLINE>
<S ID=46727>
كۇچا ناھىيەسى ئاپتونوم رايوننىڭ 19 مىليون 530 مىڭ يۈەن تۈر مەبلەغ ياردىمىگە ئېرىشتى
</S>
</HEADLINE>
<TEXT>
<S ID=46728>
   ئىختىيارىي مۇخبىرىمىز ئابدۇسالام ھەسەن خەۋەر قىلىدۇ: كۇچا ناھىيەسى يېقىندا ئاپتونوم رايوننىڭ 19 مىليون 530 مىڭ يۈەن تۈر مەبلەغ ياردىمىگە ئېرىشىپ، تېز ئۈنۈم بېرىدىغان تۈرلەرنىڭ ئوڭۇشلۇق يولغا قويۇلۇشىنى يېتەرلىك مەبلەغ كاپالىتىگە ئىگە قىلدى.
</S>
<S ID=46729>
   ئىگىلىشىمچە، كۇچا ناھىيەسى 2016-يىلى خەلق تۇرمۇشىنى ياخشىلاش ۋە ئوتتۇرا، كىچىك، مىكرو كارخانىلارنىڭ تەرەققىياتىغا مەدەت بېرىش يۈزىسىدىن،تېز ئۈنۈم بېرىدىغان 77 خىل تۈرنى تاللاپ، ئاپتونوم رايوننىڭ تۈر مەبلەغ ياردىمى بېرىشىگە سۇنغان ئىدى، يېقىندا ئاپتونوم رايون بۇ تۈرلەر ئىچىدىكى 56 خىل تۈرگە 19 مىليون 530 مىڭ يۈەن ئاجرىتىپ بەردى.
</S>
<S ID=46730>
بۇ تېز ئۈنۈم بېرىدىغان تۈرلەر توقۇمىچىلىق، كىيىم-كېچەك، يېمەك-ئىچمەك پىششىقلاش، يېڭىچە قۇرۇلۇش ماتېرىياللىرى ئىشلەپچىقىرىش، ماشىنا-ئۈسكۈنە ياسىمىچىلىقى، نەپىس سەنئەت بۇيۇملىرىنى تەرەققىي قىلدۇرۇش ۋە سودا ئوبوروتى قاتارلىق كەسىپلەرگە چېتىلىدۇ.
</S>
<S ID=46731>
ھازىر يۇقىرىقى تۈرلەر بىر-بىرلەپ يولغا قويۇلۇۋاتقان بولۇپ، بۇ تۈرلەر ئارقىلىق 4876 كىشىنىڭ ئىشقا ئورۇنلىشىش مەسىلىسىنى ھەل قىلغىلى بولىدىكەن.
</S>
<S ID=46732>
   يىلىغا 50 مىليون يۈەن سېتىش كىرىمى يارىتالايدىغان جىنگۇ قورۇقى يېزا ئىگىلىك چەكلىك شىركىتىنىڭ لىدىرى جاڭ دوڭچۇ مۇنداق دېدى: يېڭىدىن قۇرۇلغان زاۋۇتىمىزغا ماشىنا-ئۈسكۈنە سېتىۋېلىشتا پۇلدىن قىسىلغان ئىدۇق، دەل مۇشۇ چاغدا ھۆكۈمەت 1 مىليون يۈەن ياردەم مەبلىغى بەردى، مەن زاۋۇتنى تېزرەك ئىشلەپچىقىرىشقا كىرىشتۈرۈپ، 200 دىن ئارتۇق كىشىنى ئىشقا ئۇرۇنلاشتۇرىمەن ھەم يەرلىك ئىقتىسادنىڭ يۈكسىلىشىگە مۇناسىپ تۆھپەمنى قوشىمەن.
</S>
</TEXT>
/BODY
/DOC