<DOC>
<DOCID>TIANSHAN.543695</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-24 11:50:43</DATE>
</HEADER>
<BODY>
<HEADLINE>
<S ID=42470>
سەھرا ئارامگاھلىرى سەھرالارغا ‹‹جان›› قوشتى
</S>
</HEADLINE>
<TEXT>
<S ID=42471>
   شېرىنئاي يارمۇھەممەت خەۋەر قىلىدۇ: توققۇزتارا ناھىيەسى 2016 – يىلنى ساياھەتچىلىك مۇلازىمىتىنى ياخشىلاش يىلى قىلىپ بېكىتىپ، تۈرلۈك قوللاش سىياسەتلىرىنى يولغا قويۇپ، بىر تۈركۈم A دەرىجىلىك سەھرا ئارامگاھلىرىنى قۇرۇپ، يېزا، كەنتلەرنىڭ ساياھەتچىلىك ئىشلىرىنىڭ تەرەققىياتىغا تۈرتكە بولدى.
</S>
<S ID=42472>
   بۇ يىل بۇ ناھىيە 1 – نومۇرلۇق يېزا ئىگىلىكىنى قوللاش ھۆججىتى چىقىرىپ، ئاپتونوم رايون بويىچە 3A دەرىجىلىك سەھرا ئارامگاھلىرىغا يىلىغا 10 مىڭ يۈەن، 4A دەرىجىلىكلىرىگە 20 مىڭ يۈەن، 5A دەرىجىلىكلىرىگە 30 مىڭ يۈەن مۇكاپات بېرىش ھەم تەكشۈرۈشتە لاياقەتلىك بولغان سەھرا ئارامگاھلىرىغا مۇۋاپىق تولۇقلىما پۇلى بېرىش سىياسىتىنى ئوتتۇرىغا قويغانىدى.
</S>
<S ID=42473>
بۇ سىياسەتنىڭ يولغا قويۇلۇشى سەھرا ئارامگاھلىرىنى ئاچىدىغان دېھقان – چارۋىچىلارنىڭ A دەرىجىلىك ئارامگاھ قۇرۇش قىزغىنلىقىنى ئاشۇردى.
</S>
<S ID=42474>
   جۇنۇسقان 2010 – يىلىدىن بۇيان ئاقتۆبەك بازىرىدا سەھرا ئارامگاھى ئېچىپ كېلىۋاتقان بولۇپ، ناھىيەنىڭ ساياھەت ئىشلىرىنىڭ تەرەققىياتىغا ئەگىشىپ، ئۇ يېمەك – ئىچمەك، ئارام ئېلىش ۋە كۆڭۈل ئېچىش بىر گەۋدىلەشتۈرۈلگەن ئېكولوگىيە باغچىسى قۇرغانىدى، بۇلتۇر ئۇنىڭ ئارامگاھى ئاپتونوم رايون بويىچە 4A دەرىجىلىك سەھرا ئارامگاھى بولۇپ باھالىنىپ، 20 مىڭ يۈەن مۇكاپات ئالدى.
</S>
<S ID=42475>
جۇنۇسقان مۇنداق دېدى: مەن بۇ مۇكاپات پۇلىنى ئارامگاھىمنىڭ ئاپتوموبىل توختىتىش مەيدانىنى كېڭەيتىش ۋە ئىشخانا سېلىشقا ئىشلىتىمەن.
</S>
<S ID=42476>
پارتىيە، ھۆكۈمەت بىزنى قوللاۋاتىدۇ.
</S>
<S ID=42477>
مەن بۇنىڭدىن كېيىن ساياھەتچىلەر ئۈچۈن تېخىمۇ ئەلا مۇلازىمەت قىلىشقا تىرىشىمەن.
</S>
<S ID=42478>
   ئۇقۇشىمچە، ھازىر بۇ ناھىيەدىكى سەھرا ئارامگاھلىرى 200 دىن ئاشقان بولۇپ، A دەرىجىلىك سەھرا ئارامگاھلىرى 40 قا يەتكەن.
</S>
<S ID=42479>
بۇلتۇر بىر يىلدا بۇ ناھىيەدىكى A دەرىجىلىك سەھرا ئارامگاھلىرى 1 مىليون 490 مىڭ يۈەن كىرىم قىلىپ، 107 مىڭ 300 ئادەم (قېتىم) مېھمان كۈتۈۋالغان.
</S>
<S ID=42480>
بۇ يىل يەنە 4A دەرىجىلىك سەھرا ئارامگاھىدىن ئىككىنى، 3A دەرىجىلىك سەھرا ئارامگاھىدىن سەككىزنى، 5A دەرىجىلىك سەھرا ئارامگاھىدىن بىرنى قۇرىدىكەن.
</S>
</TEXT>
/BODY
/DOC