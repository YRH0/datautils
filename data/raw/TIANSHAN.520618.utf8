<DOC>
<DOCID>TIANSHAN.520618</DOCID>
<HEADER>
<CLASS>خەلقئارا</CLASS>
<DATE>2016-05-01 11:35:37</DATE>
</HEADER>
<BODY>
<HEADLINE>
<S ID=26705>
ھىندىستان ئىقتىسادىدا كۆپ قاتلاملىق پايدىلىق پۇرسەت بارلىققا كەلدى
</S>
</HEADLINE>
<TEXT>
<S ID=26706>
   ئاچقۇچلۇق سۆز بېشى: ھىندىستان مەركىزىي بانكىسىنىڭ باشلىقى راجان يېقىندا ئامېرىكا پايتەختى ۋاشىنگتوندا 20 دۆلەت گۇرۇھىنىڭ مالىيە باشلىقلىرى ۋە مەركىزىي بانكا باشلىقلىرى يىغىنىغا قاتناشقاندا: ‹‹ھىندىستان ئىقتىسادى يېقىنقى ئون يىلدىن بۇيانقى ئەڭ ياخشى تەرەققىيات مەزگىلىدە تۇرۇۋاتىدۇ، خەلقئارا كۆپ مىقدارلىق تاۋار باھاسىنىڭ چۈشۈشى ۋە دۆلەت ئىچىدە پۇل پاخاللىقى نىسبىتىنىڭ تۆۋەن بولۇشىدەك ياخشى پۇرسەتكە ئېرىشكەچكە، كەلگۈسى نەچچە يىلغىچە ھىندىستان ئىقتىسادىنىڭ ئوتتۇراھال يۇقىرى سۈرئەتتە ئېشىشىدىن ئۈمىد بار. بىراق دۇنيادا ئېھتىياجنىڭ تۆۋەنلىشى ۋە دۆلەت ئىچىدىكى ئىقتىساد قۇرۇلمىسىنىڭ تىپىنى ئۆزگەرتىش پەيدا قىلىدىغان مۇقىمسىز ئامىل تۈپەيلىدىن، ھىندىستان ئىقتىسادى زور تۆۋەنلەش خەۋپىگە دۇچ كېلىدۇ.
</S>
<S ID=26707>
يېقىنقى مەزگىلدە پۇل پاخاللىقى سەۋىيەسىنىڭ %5تىن تۆۋەن بولۇشى يىللىق نىشان قىلىندى
</S>
<S ID=26708>
   يېقىنقى مەزگىلدە كۆرۈلىدىغان موسسۇن شامىلى يامغۇر پەسلى ھىندىستاننىڭ يېزا ئىگىلىكىدە ھوسۇلنى ئاشۇرۇش، كىرىمنى كۆپەيتىشتە ناھايىتى ياخشى پۇرسەت ھېسابلىنىدۇ. ھىندىستان دۆلەتلىك مېتېئورولوگىيە ئىدارىسىنىڭ كۆزىتىشىگە قارىغاندا، بۇ يىل 6 – ئايدا چىقىدىغان غەربىي جەنۇب موسسۇن شامىلىنىڭ چىقىشىغا ئەگىشىپ يامغۇر ئىلگىرىكى يىللاردىكىدىن كۆپ ياغىدىكەن ھەم ھەممە رايونلاردا يامغۇر تېخىمۇ تەكشى ياغىدىكەن. بۇ، ھىندىستاننىڭ ئۇدا ئىككى يىل داۋاملاشقان قۇرغاقچىلىق ۋەزىيىتىنى ئۆزگەرتىدىكەن. ‹‹ھىندىستان ۋاقىت گېزىتى›› تەھلىل قىلىپ: ‹‹يامغۇر كۆپ ياغسا، مەلۇم نۇقتىدىن ئالغاندا، ھىندىستاننىڭ يېزا ئىگىلىكىدە ھوسۇلنى ئاشۇرۇشقا كاپالەتلىك قىلىپ، دېھقانلارنىڭ كىرىمىنى كۆپەيتىپ، ئىستېمالنى تېزلىتىشكە پۇختا ئاساس سالغىلى بولىدۇ››، دېدى. ھىندىستان دېھلى ئۇنىۋېرسىتېتى سوتسىيولوگىيە فاكۇلتېتىنىڭ پىروفېسسورى سىرىتانپۇر مۇخبىرنىڭ زىيارىتىنى قوبۇل قىلغاندا مۇنداق دېدى: ‹‹ھىندىستان دۇنيادا شال، بۇغداي، شېكەر قومۇچى ۋە پاختا ئىشلەپچىقىرىدىغان 2 – چوڭ دۆلەت، موسسۇن شامىلى يامغۇر پەسلى ھىندىستان ئۈچۈن ئىنتايىن مۇھىم، ئۇ ھىندىستاننىڭ يېزا ئىگىلىكىدە ھوسۇلنى ئاشۇرۇپ، كىرىمنى كۆپەيتىشكە مۇناسىۋەتلىك بولۇپلا قالماي، يەنە جەمئىيەتنىڭ ئىشەنچىسىنى چىڭىتىدۇ. ھەر يىلى موسسۇن شامىلى يامغۇر پەسلىدە، ھاۋا سالقىنداپ، ھاۋانىڭ سۈپىتى ياخشىلىنىپ، كىشىلەرنىڭ خىزمەت قىزغىنلىقى ئېشىپ، ھىندىستان جەمئىيىتى جانلىنىدۇ. سانلىق مەلۇماتلاردىن مەلۇمكى، بۇ مەزگىلدە ھىندىستاننىڭ سانائەت ئىشلەپچىقىرىشى ۋە ئېكسپورت مىقدارى پۈتۈن يىلدا ئەڭ يۇقىرى سەۋىيەگە يېتىدۇ››.
</S>
<S ID=26709>
   يېقىنقى مەزگىلدە پۇل پاخاللىقى سەۋىيەسىنىڭ %5تىن تۆۋەن بولۇشى يىللىق نىشان قىلىندى. بۇ يىل 2 – ئايغىچە، ھىندىستاننىڭ يېزا ئىستېمال باھا كۆرسەتكۈچى %6.05تىن %5.7كە تۆۋەنلىدى. شەھەرلەردىكى مال باھاسىنىڭ ئۆسۈش نىسبىتىمۇ 2 – ئايدىكى%4.3 3 – ئايدا %3.95كە چۈشتى. پۇل پاخاللىقىنىڭ ئۈنۈملۈك تىزگىنلىنىشى ھىندىستان مەركىزىي بانكىسىغا ئۆسۈمنى تۆۋەنلىتىش ئۈچۈن تېخىمۇ زور شارائىت ھازىرلاپ بەردى. پۇل سىياسىتىنىڭ بوشاشتۇرۇلۇشى خۇسۇسىي ئىگىلىك تارماقلىرىنىڭ ھاياتىي كۈچىنى جانلاندۇرۇشقا پايدىلىق بولۇپ، ئوتتۇرا، كىچىك كارخانىلارنى ئىگىلىك تىكلەپ تەرەققىي قىلىشقا رىغبەتلەندۈرگىلى بولىدۇ. ھىندىستان مەركىزىي بانكىسىنىڭ باشلىقى راجان يېقىندا مۇنداق دېدى: ‹‹ھىندىستاننىڭ پۇل پاخاللىقى نىسبىتى ھىندىستان زۇڭلىسى مودى ھاكىمىيەت يۈرگۈزگەن دەسلەپكى مەزگىلدىكى %10تىن تەخمىنەن %6 ئەتراپىدا تۆۋەنلىدى، مەركىزىي ھۆكۈمەتنىڭ مالىيە قىزىل رەقىمىنىڭ ئىگىلىگەن نىسبىتىمۇ ئىككى يىلدا %1 تۆۋەنلىدى، بۇلار، بۇنىڭدىن كېيىنكى نەچچە يىلدا ھىندىستان ئىقتىسادنىڭ تېز ئېشىشىنى ساقلىشىغا شارائىت ھازىرلاپ بېرىدۇ››.
</S>
<S ID=26710>
   سانائەت ئىشلەپچىقىرىشى جەھەتتە، ھىندىستاننىڭ يېقىنقى مەزگىلدىكى ئىپادىسىمۇ دۇنيانىڭ دىققىتىنى تارتتى. ھىندىستان مەركىزىي ئىستاتىستىكا ئىشخانىسىنىڭ سانلىق مەلۇماتلىرىغا قارىغاندا، بۇ يىل 2 – ئايدا، ھىندىستاننىڭ سانائەت ئىشلەپچىقىرىش قىممىتى ئىككى پىرسەنت پوئېنت ئېشىپ، ئۇدا ئۈچ ئاي تۆۋەنلەش ۋەزىيىتىگە خاتىمە بېرىلگەن، بۇنىڭ ئىچىدە ئېلېكتىر كەسپى %9.6 لىك سۈرئەت بىلەن ئاشقان، ئۇنىڭدىن قالسا كۆمۈرچىلىكنىڭ ئېشىش نىسبىتى %5كە يەتكەن. ھىندىستان كەسىپلەر بىرلەشمىسى سىياسەت بۆلۈمىنىڭ مەسئۇلى دانېش مۇخبىرنىڭ زىيارىتىنى قوبۇل قىلغاندا مۇنداق دېدى: ‹‹موسسۇن شامىلى پەسلىنىڭ يېتىپ كېلىشى ھىندىستان سانائىتىنىڭ يەنىمۇ ئېشىشىغا تۈرتكە بولىدۇ، يېزا ئىستېمال ئېھتىياجىنىڭ تەدرىجىي ئېشىشى ئېلىپ كېلىدىغان مەبلەغ سېلىش پۇرسىتى سانائەتنى نەپكە ئېرىشتۈرىدۇ. ھىندىستاننىڭ سانائەت قۇرۇلمىسىدا ئىنتايىن مۇھىم ئورۇننى ئىگىلەيدىغان ياسىمىچىلىق يېقىنقى مەزگىلدىن بۇيان %0.7 ئاشتى، ھىندىستاننىڭ بۇ ساھەدە غايەت زور يوشۇرۇن ئېشىش كۈچى بولسىمۇ، دۇنيا ئېھتىياجىنىڭ تۆۋەنلىشى ھىندىستان ياسىمىچىلىقىنىڭ گۈللىنىشىنى چەكلەپ قويدى››.
</S>
<S ID=26711>
بۇ يىل ۋە كېلەر يىلى ئىقتىسادنىڭ ئېشىش سۈرئىتى%7.5كە يېتىشىدىن ئۈمىد بار
</S>
<S ID=26712>
   خەلقئارا پۇل فوند تەشكىلاتى يېقىندا ئېلان قىلغان ‹‹دۇنيا ئىقتىسادىغا نەزەر›› دېگەن دوكلاتىدا دۇنيا ئىقتىسادىنىڭ ئېشىش مۆلچەرى تۆۋەنلىتىلدى. بىراق دوكلاتتا ھىندىستان ۋە ئاسىيادىكى باشقا گۈللەنمە ئىقتىسادىي گەۋدىلەر ‹‹ئاز كۆرۈلىدىغان يارقىن نۇقتا›› بولۇپ قالدى، دەپ كۆرسىتىلدى. خەلقئارا پۇل فوند تەشكىلاتى مۇنداق دېدى: ‹‹شەخسلەر ئىستېمال ئىقتىدارىنىڭ ئۆسۈشى ۋە ئېنېرگىيە باھاسىنىڭ سىجىل تۆۋەنلىشىنىڭ تەسىرىدە، بۇ يىل ۋە كېلەر يىلى ئىقتىسادنىڭ ئېشىشى %7.5 كە يېتىشىدىن ئۈمىد بار. ھىندىستان 2015 – يىلىدىكى %7.3لىك يۇقىرى ئېشىش ۋەزىيىتىنى داۋاملىق ساقلايدۇ››.
</S>
<S ID=26713>
   ھىندىستان ئىقتىسادىنىڭ ياخشىلىنىشىغا تۈرتكە بولۇۋاتقان ئاساسلىق تاشقى ئامىل دەل نېفىت باھاسىنىڭ سىجىل تۆۋەنلىشىدۇر. ھىندىستان نېفىت ئېھتىياجىنى ئاساسەن ئىمپورتقا تايىنىپ قامدايدۇ، بىراق ئالدىنقى ئىككى يىلدا خەلقئارادا نېفىت باھاسى %7 ئەتراپىدا تۆۋەنلىدى، بۇ ھىندىستاننىڭ ھەر يىلى 50 مىليارد دوللار تاشقى پېرېۋوت زاپىسى تېجەپ قالالايدىغانلىقىدىن دېرەك بېرىدۇ. ئىستاتىستىكا قىلىنىشىچە، نېفىت چىقىمىنى ئازايتىش ھىندىستاننىڭ ئىچكى ئىشلەپچىقىرىش ئومۇمىي قىممىتىگە 3 پىرسەنت پوئېنت تۆھپە قوشالايدۇ.
</S>
<S ID=26714>
   نېفىت باھاسىنىڭ تۆۋەنلىشىشى ھىندىستان ئۈچۈن تېجەپ بەرگەن تاشقى پېرېۋوت دۆلەت ئىچىدىكى پۇل پاخاللىقىنى تىزگىنلەشتە مۇھىم رول ئوينايدۇ، شۇنداقلا ھۆكۈمەتنىڭ تېخىمۇ كەڭ پۇل سىياسىتىنى يولغا قويۇشى ئۈچۈن شارائىت ھازىرلايدۇ. مۇشۇنداق قوش ياخشىلىنىش ۋەزىيىتىدە، ھىندىستان ھۆكۈمىتى تېخىمۇ كەڭ كۆلەملىك نېفىت زاپىسى پىلانىنى تۈزۈۋاتىدۇ ھەم نېفىت باھاسىنىڭ تۆۋەنلەش پۇرسىتىدىن پايدىلىنىپ خەلقئارا نېفىت مەھسۇلاتى ھەمكارلىقى ئورنىتىپ، ئېنېرگىيە سەرپىياتى چوڭ دۆلەتتىن ئېنېرگىيە مەھسۇلاتى زور دۆلەتكە قەدەم قويىدۇ.
</S>
<S ID=26715>
   مودى ھۆكۈمىتى ھاكىمىيەت يۈرگۈزگەندىن بۇيان، ‹‹ھىندىستان ياسىمىچىلىقى›› ئىزچىل ھىندىستاننىڭ تۈرلۈك ئىسلاھات پىلانىدىكى ئەڭ مۇھىم پىلانغا ئايلاندى، ھىندىستان مۇشۇ پىلاندىن پايدىلىنىپ ياسىمىچىلىقنى گۈللەندۈرۈشنى ئۈمىد قىلىدۇ. بىراق بۇ پىلان يولغا قويۇلۇپ بىر يىل بولمايلا جۇش ئۇرۇپ راۋاجلىنىش ۋەزىيىتى بارلىققا كەلدى، بۇ يىل 1 – ئايدا ھىندىستاننىڭ سېتىۋېلىش دىرېكتورى كۆرسەتكۈچى بىر مەھەل 50 تىن تۆۋەن بولدى. تەھلىلچىلەر: ‹‹ھىندىستاننىڭ بۇنىڭدىن بۇرۇنقى ئېكسپورتىنىڭ ئۇدا 14 ئاي تۆۋەنلەپ كېتىشى دۇنيا ئىقتىسادىنىڭ تۆۋەنلىگەنلىكىنى چۈشەندۈرىدۇ، چەت ئەل زاكىزىنىڭ ئازلاپ كېتىشى تۈپەيلىدىن ‹ھىندىستان ياسىغان› تاۋارلار ئازلاپ كەتتى››، دېدى. بىراق يەنە بەزى كىشىلەر مۇنداق دېدى: ‹‹ھىندىستان ياسىمىچىلىقنى قايتا گۈللەندۈرىمەن دەيدىكەن، بىر قىسىم مۇھىم ساھەلەرنىڭ ئىسلاھاتىنى بوغۇپ تۇرۇۋاتقان مەسىلىلەرنى ھەل قىلىشتا بۆسۈش ھاسىل قىلىشقا توغرا كېلىدۇ››.
</S>
<S ID=26716>
   ھىندىستاننىڭ ئەمگەك كۈچى بايلىقى ئەۋزەللىكى تېخى تولۇق گەۋدىلەنمىدى. مودى ھۆكۈمىتى 2022 – يىلىدىن بۇرۇن 400 مىليون كىشىنى ئىش ئورنى بويىچە تەربىيەلەش پىلانىنى ئىشقا ئاشۇرۇشنى پىلانلىدى، بىراق ھىندىستان ئەمگەكچىلەر مىنىستىرلىقىنىڭ سانلىق مەلۇماتىغا قارىغاندا، ھازىر ھىندىستاندا ھەر يىلى 3 مىليون 500 مىڭ كىشى تېخنىكىلىق ئىشچىلار تەربىيەسىگە قاتنىشىدىكەن. مۇناسىپ تېخنىكا سەۋىيەسىنى ھازىرلىغان ئىشچىلارنىڭ كەمچىل بولۇشى ‹‹ھىندىستان ياسىمىچىلىقى››نىڭ ئاساسىي كۈچىنى ئاجىزلاشتۇرۇپ قويدى.
</S>
<S ID=26717>
   ھىندىستان تىجارەت مۇھىتىنى ياخشىلىمىسا بولمايدۇ. دۇنيا بانكىسى يېقىندا ئېلان قىلغان مەبلەغ سېلىشقا قولايلىق يارىتىش دەرىجىسىنى رەتكە تۇرغۇزۇش تىزىملىكىدە، ھىندىستان يەنىلا دۇنيادىكى 100 ئىقتىسادىي گەۋدىنىڭ سىرتىدا بولۇپ، ئاساسلىقى زىيادە قاتتىق ئەمگەك قانۇنى ۋە مۇقىمسىز باج تۈزۈمىنىڭ تەسىرىگە ئۇچرىغانلىقتىن بولغان. بۇ ئىككى تۈرلۈك ئىسلاھاتنى ئىلگىرى سۈرۈش بىر مەيدان ئۆتكەلگە ھۇجۇم قىلىش جېڭى دەپ قارىلىۋاتىدۇ، پارتىيە – گۇرۇھلار ئارىسىدىكى تالاش – تارتىش، يەنە كېلىپ مەركەز ۋە يەرلىكنىڭ مەنپەئەت تالىشىشى سەۋەبىدىن قىسقا مۇددەت ئىچىدە ئۇنىڭ ئۈنۈم بېرىشى تەس.
</S>
<S ID=26718>
   دانېش تەھلىل قىلىپ مۇنداق دېدى: ‹‹ھىندىستان ياسىمىچىلىقىنىڭ خەلق ئىگىلىكىدە ئىگىلىگەن نىسبىتىنى ھازىرقى %15تىن %25كە ئۆستۈرىدۇ. بۇ، ھىندىستاننىڭ ئىقتىسادىي قۇرۇلما ئىسلاھاتىدىكى مۇھىم نىشان، شۇنداقلا ھىندىستان ئىقتىسادىنىڭ ئوتتۇرا، يۇقىرى سۈرئەتتە ئېشىشىنى ساقلاشنىڭ تۈپ ھەرىكەتلەندۈرگۈچ كۈچى. بۇ نىشاننى ئىشقا ئاشۇرۇشتا خەلقئارا ۋە دۆلەت ئىچىدىكى پايدىلىق پۇرسەتلەردىن پايدىلىنىشقا توغرا كېلىدۇ. ھىندىستان ھازىرقى تېپىلغۇسىز پۇرسەتنى چىڭ تۇتۇشى كېرەك››.
</S>
<S ID=26719>
‹‹خەلق گېزىتى›› دىن ئېلىندى
</S>
</TEXT>
/BODY
/DOC