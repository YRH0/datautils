<DOC>
<DOCID>TIANSHAN.527199</DOCID>
<HEADER>
<CLASS>خەلقئارا</CLASS>
<DATE>2016-06-07 16:57:21</DATE>
</HEADER>
<BODY>
<HEADLINE>
<S ID=29954>
20 دۆلەت گۇرۇھى باشلىقلار يىغىنى
</S>
</HEADLINE>
<TEXT>
<S ID=29955>
[ئەزالار]
</S>
<S ID=29956>
20 دۆلەت گۇرۇھى (G20) يەتتە دۆلەت گۇرۇھى مالىيە مىنىستىرلىرى يىغىنىنىڭ تەشەببۇس قىلىشى بىلەن 1999 – يىلى تەسىس قىلىنغان بولۇپ، ئەزالىرى ئامېرىكا، ياپونىيە، گېرمانىيە، فىرانسىيە، ئەنگلىيە، ئىتالىيە، كانادا، رۇسىيە ھەم جۇڭگو، ئارگېنتىنا، ئاۋسترالىيە، بىرازىلىيە، ھىندىستان، ھىندونېزىيە، مېكسىكا، سەئۇدى ئەرەبىستان، جەنۇبىي ئافرىقا، كورېيە، تۈركىيە ۋە ئەمەلىي گەۋدە بولغان ياۋروپا ئىتتىپاقىدۇر.
</S>
<S ID=29957>
20 دۆلەت گۇرۇھى ئەزالىرىنىڭ نوپۇسى دۇنيا نوپۇسىنىڭ ئۈچتىن ئىككى قىسمىنى، زېمىنى دۇنيانىڭ %60ىنى، ئىچكى ئىشلەپچىقىرىش ئومۇمىي قىممىتى دۇنيانىڭ %90ىنى، سودا سوممىسى %80ىنى ئىگىلەيدۇ. 20 دۆلەت گۇرۇھىنىڭ قاپلاش دائىرىسى كەڭ، ۋەكىللىك ئالاھىدىلىكى كۈچلۈك بولۇپ، ئۇنى ۋۇجۇدقا كەلتۈرۈشتە تەرەققىي قىلغان دۆلەتلەر ۋە تەرەققىي قىلىۋاتقان دۆلەتلەر، شۇنداقلا ئوخشىمىغان رايونلارنىڭ تەڭپۇڭلۇقىغا تەڭ ئېتىبار بېرىلگەنلىكتىن، پۈتكۈل دۇنيانىڭ ئىشلىرىدا ھەل قىلغۇچ رولىنى جارى قىلدۇرۇپ، دۇنياۋى مەسىلىلەرگە ئورتاق تاقابىل تۇرۇشتىكى ئۈنۈملۈك كۆپ تەرەپلىمىلىك مېخانىزمغا ئايلاندى.
</S>
<S ID=29958>
[تەسىس قىلىنىش جەريانى]
</S>
<S ID=29959>
1997 – يىلى ئاسىيا پۇل مۇئامىلە كىرىزىسى پارتلىغاندىن كېيىن، خەلقئارا جەمئىيەت خەلقئارا پۇل مۇئامىلە مەسىلىسىنى ھەل قىلىشتا غەربتىكى تەرەققىي قىلغان دۆلەتلەردىن باشقا يەنە تەسىر كۈچكە ئىگە تەرەققىي قىلىۋاتقان دۆلەتلەرنىڭ قاتنىشىشىنىڭ زۆرۈرلىكىنى تونۇپ يەتتى. غەربنىڭ يەتتە دۆلەت گۇرۇھى 1999 – يىلى 6 – ئايدا گېرمانىيەنىڭ كولۇندا ئۆتكۈزۈلگەن مالىيە مىنىستىرلىرى يىغىنىدا شۇ يىلى 9 – ئاينىڭ 25 – كۈنى غەربنىڭ يەتتە دۆلەت گۇرۇھى مالىيە مىنىستىرلىرى بىلەن مەركىزىي بانكا باشلىقلىرى ۋاشىنگتوندا يىغىن ئۆتكۈزۈپ، ئاساسلىق تەرەققىي قىلغان دۆلەتلەر بىلەن يېڭى بازارلىق دۆلەتلەردىن تەركىب تاپقان 20 دۆلەت گۇرۇھىنى تەسىس قىلىشنى قارار قىلدى. شۇ يىلى 12 – ئاينىڭ 16 – كۈنى 20 دۆلەت گۇرۇھىنىڭ قۇرۇلۇش يىغىنى بېرلىندا ئۆتكۈزۈلدى. يىغىندا ئاساسلىقى 20 دۆلەت گۇرۇھى يىغىن مېخانىزمىنى رەسمىي تەسىس قىلىش شۇنداقلا ئىقتىسادىي كىرىزىسنىڭ پارتلىشىدىن قانداق ساقلىنىش قاتارلىق مەسىلىلەر مۇزاكىرە قىلىندى. يىغىندا مۇنۇلار تەكىتلەندى: 20 دۆلەت گۇرۇھى خەلقئارا پۇل مۇئامىلە فوندى تەشكىلاتى ۋە دۇنيا بانكىسى رامكىسى ئىچىدىكى بىرەسمىي سۆھبەتلىشىشنىڭ بىر خىل يېڭى مېخانىزمى بولۇپ، ھەمكارلىق شۇنداقلا دۇنيا ئىقتىسادىنىڭ مۇقىم ۋە سىجىل ئېشىشىنى ئىلگىرى سۈرۈش ئۈچۈن خەلقئارا پۇل مۇئامىلە تۈزۈلمە ئىسلاھاتى، تەرەققىي قىلغان دۆلەتلەر ۋە يېڭى بازارلىق دۆلەتلەر ئارىسىدىكى ماھىيەتلىك مەسىلىلەرنى مۇزاكىرە قىلىش، تەتقىق قىلىشقا تۈرتكە بولۇشنى مەقسەت قىلىدۇ.
</S>
<S ID=29960>
  [ھەرىكەت ئەندىزىسى]
</S>
<S ID=29961>
   20 دۆلەت گۇرۇھى قۇرۇلغان دەسلەپكى مەزگىلدە، ئۇنىڭ ھەرىكەت مېخانىزمى مالىيە مىنىستىرى ۋە مەركىزىي بانكا باشلىقلار يىغىنى مېخانىزمى يەنى قاتنىشىدىغان دائىرىلەرنىڭ مالىيە مىنىستىرلىرى ۋە مەركىزىي بانكا باشلىقلىرىنىڭ قەرەللىك سۆھبەتلىشىشى ئىدى. 2008 – يىلى پۇل مۇئامىلە كىرىزىسىدىن كېيىن، 20 دۆلەت گۇرۇھى باشلىقلار يىغىنى دەرىجىسىگە كۆتۈرۈلۈپ، ئاساسلىقى دۇنيادىكى زور ئىقتىسادىي ۋە پۇل مۇئامىلە قىزىق نۇقتا مەسىلىلىرى مۇزاكىرە قىلىندى.
</S>
<S ID=29962>
   20 دۆلەت گۇرۇھى باشلىقلار يىغىنى ئېچىلغاندىن كېيىن، 20 دۆلەت گۇرۇھى باشلىقلار يىغىنىنى يېتەكچى، ماسلاشتۇرغۇچى ۋە پۇل مۇئامىلە يولىدىن ئىبارەت ‹‹قوش لىنىيەلىك مېخانىزم››نى تىرەك، مىنىستىرلار يىغىنى ۋە خىزمەت گۇرۇپپىسىنى قوشۇمچە قىلىشتەك رامكىنى شەكىللەندۈردى. ئۇنىڭ ئاساسلىق ھەرىكەت ئەندىزىسى:
</S>
<S ID=29963>
   باشلىقلار يىغىنى تەييارلىق خىزمىتى بىردەك ماسلاشتۇرۇش پىرىنسىپى ئاساسىدا ‹‹ئۈچ ئاتلىق ھارۋا›› (سابىق، ھازىرقى ۋە كېيىنكى نۆۋەتلىك رەئىس)نىڭ مەسئۇللۇقى، ھەر قايسى ئەزالارنىڭ ئورتاق قاتنىشىشى بىلەن ئۆتكۈزۈلىدۇ، ماسلاشتۇرغۇچى، پۇل مۇئامىلە يولىدىن ئىبارەت قوش لىنىيەلىك تەييارلىق مېخانىزمى يولغا قويۇلىدۇ.
</S>
<S ID=29964>
   ماسلاشتۇرغۇچى ھەر قايسى ئەزا دۆلەتلەرنىڭ رەھبەرلىرىدىن تەيىنلىنىپ، ئاساسلىق ئەزا دۆلەتلەرنىڭ دىپلوماتىيە، ئىقتىساد، پۇل مۇئامىلە ئىشلىرىغا مەسئۇل يۇقىرى دەرىجىلىك ئەمەلدارلىرى ئۈستىگە ئالىدۇ. ماسلاشتۇرغۇچى ھەر يىلى ئۈچتىن ئالتە قېتىمغىچە يىغىن ئاچىدۇ، يىغىندا باشلىقلار يىغىنىنىڭ تەييارلىق خىزمەتلىرى مۇزاكىرە قىلىنغاندىن سىرت يەنە سىياسىي جەھەتتىن تەييارلىق قىلىش خىزمىتى، جۈملىدىن، باشلىقلار يىغىنىنىڭ نەتىجىسىنى كېڭىشىش مۇھىم نۇقتا قىلىنىدۇ.
</S>
<S ID=29965>
   پۇل مۇئامىلە يولى كونكرېت ئىقتىسادىي، پۇل مۇئامىلە مەسىلىسىنى كېڭىشىدۇ ھەم تەكلىپلەرنى ئوتتۇرىغا قويىدۇ. 20 دۆلەت گۇرۇھى ئەھۋالغا قاراپ ئالاقىدار مىنىستىر دەرىجىلىكلەر يىغىنى ئۆتكۈزىدۇ ياكى مۇتەخەسسىسلەر خىزمەت گۇرۇپپىسى تەسىس قىلىدۇ. ھازىر، 20 دۆلەت گۇرۇھىنىڭ دائىمىي ئاپپاراتى تېخى تەسىس قىلىنمىدى، ئۇنىڭ رەئىسى نۆۋەتلەشتۈرۈش تۈزۈمى بىلەن تەيىنلىنىدۇ.
</S>
<S ID=29966>
   [20 دۆلەت گۇرۇھى باشلىقلار يىغىنى ]
</S>
<S ID=29967>
   20 دۆلەت گۇرۇھى رەھبەرلىرى 2008 – يىلى 11 – ئايدا ۋاشىنگتوندا تۇنجى قېتىملىق يىغىن ئۆتكۈزدى. ئالدىنقى نۆۋەتلىك باشلىقلار يىغىنىدا تەرەققىي قىلغان دۆلەتلەرنىڭ رەھبەرلىرى ۋە يېڭى ئىقتىسادىي گەۋدە رەھبەرلىرى خەلقئارا پۇل مۇئامىلە ئىشلىرى ئۈستىدە پىكىرلىشىپ، مۇھىم قارارنى ئوتتۇرىغا قويۇش ئارقىلىق خەلقئارا پۇل مۇئامىلە كىرىزىسىگە تاقابىل تۇرۇش، دۇنيا ئىقتىسادىنىڭ ئەسلىگە كېلىشىنى ئىلگىرى سۈرۈش جەھەتتە مۇھىم رول ئويناپ، دۇنيا ئىقتىسادىنىڭ ئەسلىگە كېلىشى ۋە خەلقئارا پۇل مۇئامىلە سىستېمىسى ئىسلاھاتىنى ئىلگىرى سۈرۈشكە مۇھىم تۆھپە قوشتى.
</S>
<S ID=29968>
   20  دۆلەت گۇرۇھى رەھبەرلىرى 2009 – يىلى 9 – ئايدا پىتتىسبۇرگتا 20 دۆلەت گۇرۇھىنى خەلقئارا ئىقتىسادىي ھەمكارلىقىنىڭ ئاساسلىق مۇنبىرى قىلىپ بېكىتتى. 2011 – يىلى فىرانسىيەنىڭ كاننېستا ئۆتكۈزۈلگەن باشلىقلار يىغىنىدىن تارتىپ، 20 دۆلەت گۇرۇھى ھەر يىلى بىر قېتىم باشلىقلار يىغىنى ئۆتكۈزدى، بۇ، 20 دۆلەت گۇرۇھى باشلىقلار يىغىنىنىڭ مېخانىزملاشقانلىقىدىن دېرەك بېرىدۇ.
</S>
<S ID=29969>
شىنخۇا ئاگېنتلىقى
</S>
<S ID=29970>
‏
</S>
</TEXT>
/BODY
/DOC