<DOC>
<DOCID>TIANSHAN.495167</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-02-02 12:58:18</DATE>
</HEADER>
<BODY>
<HEADLINE>
<S ID=8591>
يۇرتداشلارنىڭ غەمگۈزارى ئەنۋەر
</S>
</HEADLINE>
<TEXT>
<S ID=8592>
    شەمشىدىن خەپتىم ھاجىم
</S>
<S ID=8593>
    ئاتۇش شەھىرىنىڭ ئازاق يېزىسى بويامەت كەنتىدىكى ئەنۋەر تۇرسۇن ئون نەچچە يىللىق ئىگىلىك تىكلەش مۇساپىسىدە تىرىشچانلىقى ئارقىلىق تەقدىرىنى ئۆزگەرتتى.
</S>
<S ID=8594>
ئۆز كەنتىدە كىيىم – كېچەك زاۋۇتى قۇرۇپ، يۇرتداشلىرىنى ئىشقا ئورۇنلاشتۇرۇش ئارقىلىق تەڭ بېيىشقا يېتەكلەپ، يۇرتداشلىرىنىڭ بېيىش باشلامچىسىغا، ھالىغا يېتىدىغان غەمگۈزارىغا ئايلاندى.
</S>
<S ID=8595>
    ئەنۋەر تۇرسۇن تولۇقسىز ئوتتۇرا مەكتەپنى پۈتكۈزگەندىن كېيىن، ئائىلە قىيىنچىلىقى تۈپەيلىدىن ئۆرلەپ ئوقۇيالماي، قۇرۇلۇش ئورنىدا ئىشلىدى، باشقىلارغا كىيىم – كېچەك، قۇرۇق مېۋە سېتىشىپ بەردى.
</S>
<S ID=8596>
تۇرمۇشنىڭ ئوچاقلىرىدا تاۋلانغان ئەنۋەر 2006 – يىلى ئاتۇش شەھىرىدىكى ‹‹غەربىي دىيار›› سودا شەھەرچىسىدىن دۇكان ئىجارە ئېلىپ كىيىم – كېچەك سېتىپ، تۇنجى ئېيىدىلا 10 مىڭ يۈەندىن كۆپرەك پۇل تاپتى.
</S>
<S ID=8597>
ئۇ بۇنىڭ بىلەن قانائەتلىنىپ قالماي، تىجارىتىنى تېخىمۇ روناق تاپقۇزۇش ئۈستىدە ئىزدەندى.
</S>
<S ID=8598>
2010 – يىلى ئۈرۈمچىدە دۇكان ئېچىپ، ئىچكىرى ئۆلكە، شەھەرلەردىن كەلتۈرگەن كىيىم – كېچەكلەرنى قىرغىزىستان، تاجىكىستان، ئۆزبېكىستان قاتارلىق دۆلەتلەرگە ئېكسپورت قىلىپ، تاشقى سودا تىجارىتىنىڭ تەمىنى تېتىدى.
</S>
<S ID=8599>
    ‹‹بىر بەلباغ، بىر يول›› ئىستراتېگىيەسى ئەنۋەر تۇرسۇنغا ئوخشاش ئوتتۇرا ئاسىيا ئەللىرى ئارا تىجارەت قىلىدىغان سودىگەرلەرگە ئەۋزەل پۇرسەت ھازىرلاپ بەردى.
</S>
<S ID=8600>
شۇنىڭ بىلەن ئۇ تاجىكىستاندىكى دۇكىنىنى كېڭەيتىپ، يىللىق كىرىمىنى 300 مىڭ يۈەنگە يەتكۈزدى.
</S>
<S ID=8601>
    ‹‹قوينۇڭدىن تۆكۈلسە قونچۇڭغا›› دېگەندەك، ئەنۋەر تۇرسۇن پۇل تاپقاندىن كېيىن يۇرتىغا قايتىپ كېلىپ زاۋۇت قۇرۇپ، يۇرتداشلىرىنى بېيىش يولىغا يېتەكلەشنى قارار قىلدى.
</S>
<S ID=8602>
ئاپتونوم رايونلۇق پۇل مۇئامىلە ئىشخانىسىدىن بويامەت كەنتىگە چۈشكەن خىزمەت گۇرۇپپىسى ئەھۋالدىن خەۋەر تاپقاندىن كېيىن ئالاقىدار تارماقلارنى ماسلاشتۇرۇپ، ئەنۋەرنى 300 كىۋادرات مېتىر يەر بىلەن تەمىنلىدى ھەم ئۇنىڭ ئاتۇش شەھىرى ‹‹كۆكتام›› سودا چەكلىك شىركىتىنى ئەنگە ئالدۇرۇشىغا ياردەملەشتى.
</S>
<S ID=8603>
خىزمەت گۇرۇپپىسى كارخانىلار بىلەن ئالاقىلىشىپ، كىيىم – كېچەك زاۋۇتىنى 28 يۈرۈش تىككۈچىلىك ئۈسكۈنىسى بىلەن تەمىنلىدى.
</S>
<S ID=8604>
    ئەنۋەر تۇرسۇننىڭ كىيىم – كېچەك زاۋۇتىدا بۇلتۇر 21 – ئاۋغۇست ئىش باشلىنىپ، كەنتتىكى 40تىن ئارتۇق ئېشىنچا ئەمگەكچى بۇ زاۋۇتقا ئىشقا ئورۇنلاشتى.
</S>
<S ID=8605>
ھازىر بۇ زاۋۇتنىڭ ئايلىق كىيىم – كېچەك ئىشلەپچىقىرىش مىقدارى 2000 قۇردىن 4000 قۇرغىچە بولۇپ، كىرىمى ئۈزلۈكسىز كۆپەيدى.
</S>
<S ID=8606>
    زاۋۇتتا ئىشلەۋاتقان بۈۋىھەجەر ئابدۇراخمان مۇنداق دېدى: ئىلگىرى يەرگىلا قاراشلىق بولغاچقا تۇرمۇشىمىز غورىگىل ئۆتەتتى، بۇ زاۋۇتتا ئىشلىگەندىن كېيىن ئايدا 2000 يۈەن كىرىم قىلالايدىغان بولدۇم، ئىقتىسادىي ئەھۋالىم كۆرۈنەرلىك ياخشىلاندى.
</S>
<S ID=8607>
مەن بىزگە چىقىش يولى تېپىپ بەرگەن ئەنۋەر تۇرسۇنغا رەھمەت ئېيتىمەن.
</S>
<S ID=8608>
‏    
</S>
</TEXT>
/BODY
/DOC