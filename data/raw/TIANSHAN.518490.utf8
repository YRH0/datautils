<DOC>
<DOCID>TIANSHAN.518490</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-04-19 15:48:50</DATE>
</HEADER>
<BODY>
<HEADLINE>
<S ID=25885>
كىمنىڭمۇ نامرات بولغۇسى كەلسۇن
</S>
</HEADLINE>
<TEXT>
<S ID=25886>
  تەھرىر ئىلاۋىسى: بىر كەنتنىڭ ھاللىق سەۋىيەگە يەتكەن – يەتمىگەنلىكى شۇ كەنتتىكى دېھقان – چارۋىچىلارنىڭ ھاللىق سەۋىيەگە يەتكەن – يەتمىگەنلىكى بىلەن ئۆلچىنىدۇ. ئىسلاھات، ئېچىۋېتىش يولغا قويۇلغان 30 نەچچە يىلدىن بۇيانقى تەرەققىيات نەتىجىلىرى تالاي كىشىگە باياشات تۇرمۇش ئاتا قىلىپ، تۈمەن دىللارنى سۆيۈندۈردى، مامۇت مەھمۇتنىڭ ئائىلىسىدىكى ئۆزگىرىشلەرنى جەنۇبىي شىنجاڭ يېزىلىرىدىكى ئاۋام تۇرمۇشىدىكى يۈكسىلىشلەرنىڭ كارتىنىسى دېيىشكە بولىدۇ.
</S>
<S ID=25887>
   مامۇت مەھمۇتنىڭ ئۆزى ۋە يۇرتداشلىرىنىڭ نامراتلىق قالپىقىنى چۆرۈپ تاشلاش ئۈچۈن قىلغان ئەجىر – مېھنىتى جاھاننى زىلزىلىگە سالغۇدەك چوڭ ئىش بولمىسىمۇ، مۇشۇنداق ھېكايىلەردىن ئاساسىي قاتلامدىكى يېڭى يۈزلىنىش ۋە ئاساسىي مېلودىيەنى ھېس قىلىش تەس ئەمەس. بىز ئاساسىي قاتلامدىكى كادىرلارنىڭ مامۇت مەھمۇتنىڭ دېھقانلارنى نامراتلىقتىن قۇتۇلدۇرۇش يولىدىكى ئىش ئىزلىرىدىن ئۈلگە ئېلىشىنى، دېھقانلار تۇرمۇشىنىڭ كۈنسېرى ياخشىلىنىپ، بەختىيار كۈلكىسىنىڭ ئەبەدىي ياڭرىشىنى ئۈمىد قىلىمىز. 
</S>
<S ID=25888>
 شايار ناھىيەسىنىڭ نۇرباغ يېزىسى پەيشەنبە بازار كەنتى ئېلىمىزدىكى تۈمەنلىگەن مەمۇرىي كەنتلەرگە ئوخشاش كىچىكلا بىر كەنت. ئىسلاھات، ئېچىۋېتىش يولغا قويۇلغاندىن بۇيان پارتىيە، ھۆكۈمەتنىڭ يېڭى سىياسەت، تەدبىرلىرى تارىم ۋادىسىدىكى بۇ كىچىك كەنتنى ھەر ۋاقىت ئالغا ئۈندەپ كەلدى.
</S>
<S ID=25889>
   ئىسلاھاتنىڭ تۈرتكىسىدە، بۇ كەنتتىكى 48 ياشلىق مامۇت مەھمۇتنىڭ تۇرمۇشىدىمۇ زور ئۆزگىرىش بولدى، ئۇ تۇرمۇشىدىكى يېڭى – يېڭى ئۆزگىرىشلەر ئارقىلىق دەۋرنىڭ يۈكسىلىشىگە شاھىت بولدى. ھازىرقى بەختىيار تۇرمۇش توغرىلىق گەپ بولغاندا ئۇ: ‹‹مۇشۇ يېشىمغىچە ئالدىراشلىق ئىلكىدە ئىشلەپلا ئۆتۈپتىمەن، گەرچە نۇرغۇن جەبىر – جاپانى باشتىن كەچۈرگەن بولساممۇ، كۈنلىرىم بارغانسېرى شاد – خۇراملىققا، باياشاتلىققا، بەختىيارلىققا تولدى›› دەيدىغان بولدى.
</S>
<S ID=25890>
   ئىسلاھات، ئېچىۋېتىش يولغا قويۇلۇشتىن ئىلگىرى، مامۇت مەھمۇتنىڭ ئائىلىسى تولىمۇ نامرات، موھتاجلىقتا كۈن كەچۈرەتتى. قۇرداشلىرى توي قىلىپ، بىر نەچچە بالىلىق بولغاندىمۇ، ئۇ نامراتلىق سەۋەبىدىن مەھەللىدىكى قىزلارغا كۆڭۈل سۆزىنى ئېيتىشتىن ئۆزىنى قاچۇرۇپ كەلدى. ئوغلىنىڭ كۈندىن – كۈنگە كەم سۆز، تېرىككەك بولۇپ قېلىۋاتقانلىقىنى سەزگەن ئاتا ئوغلىدىنمۇ بەكرەك پۇچىلاندى. ئۇ ئاخىر ئۆيىدىكى ئاشلىقى ۋە بىرنەچچە قويىنى سېتىپ، ئوغلىنى ئۆيلەپ قويدى. مامۇت مەھمۇت ئۆيلىنىپ بېشىنى ئوڭشىۋالغىنىدىن ئېيتقۇسىز خۇشلۇققا چۆمگەن بولسىمۇ، ئۈچ بالىسىنىڭ كەينى – كەينىدىن دۇنياغا كۆز ئېچىشى بىلەن باشقا قوشۇمچە كىرىم مەنبەسى يوق، پەقەت 12 مو تېرىلغۇ يېرىگە تايىنىپلا كۈن كەچۈرۈۋاتقان بۇ ئائىلىنىڭ يۈكى يەنىمۇ ئېغىرلاشتى.
</S>
<S ID=25891>
   نامراتلىق بۇ ئائىلىنى تاش كەبى بېسىپ ھالسىرىتىۋاتقان كۈنلەردە، مامۇت مەھمۇت موھتاجلىقتىن قۇتۇلۇش ئۈچۈن تەرەپ – تەرەپكە قاتراپ ئىشلەمچىلىك قىلىشقا باشلىدى. ئىچكىرى ئۆلكىلەردە كاۋاپچىلىق قىلىپ كۆپ پۇل تاپقىلى بولىدىغانلىقىنى ئاڭلاپ، مەھەللىسىدىكى بىرقانچە ياش بىلەن گۇاڭشى ئۆلكىسىنىڭ نەننىڭ شەھىرىگە بېرىپ كاۋاپچىلىق قىلدى، كاۋاپچىلىق ئاقمىغاندا، ۋوگزالدا مال چۈشۈردى، ھەتتا كۆكتاتمۇ ساتتى. ئائىلىسىدىكى قەدىردانلىرىدىن، ئەزىزانە يۇرتىدىن ئايرىلىش ئازابى، ئېغىر جىسمانىي ئەمگەك ئۇنىڭ يۈرىكىنى ئەزگىنىدە، كېچىچە كىرپىك قاقماي يۇرتىدىكى غەمسىز چاغلىرىنى ئەسلەپ چىقاتتى. شۇنداق بولسىمۇ ئۇ نامرات تۇرمۇشىنى ئۆزگەرتىش ئۈچۈن تۆككەن تەرىگە، ئىسلاھاتنىڭ شامىلىدا قولىنىڭ ئازراق بولسىمۇ پۇل كۆرگىنىگە رازى ئىدى.
</S>
<S ID=25892>
   سىياسەت ئەۋزەل، تۇرمۇش بال – ھەسەل
</S>
<S ID=25893>
   ئاپتونوم رايون 2000 – يىلى جەنۇبىي شىنجاڭنىڭ ئەۋزەل يورۇقلۇق ۋە ئىسسىقلىق بايلىقىدىن پايدىلىنىپ جەنۇبىي شىنجاڭدىكى دېھقان – چارۋىچىلارنىڭ باغ – ئورمانچىلىقنى تەرەققىي قىلدۇرۇشىنى زور كۈچ بىلەن يۆلەپ، تارىم ئويمانلىقىنى قاپلىغان باغ – ئورمانچىلىق ئىقتىساد چەمبىرىكى بەرپا قىلىپ، باغ – ئورمانچىلىقنى جەنۇبىي شىنجاڭدىكى دېھقان – چارۋىچىلارنىڭ كىرىمىنى ئاشۇرۇشتىكى تۈۋرۈك كەسىپكە ئايلاندۇرۇش پىلانىنى ئوتتۇرىغا قويدى. بۇ خۇش خەۋەر نەننىڭدا كاۋاپچىلىق قىلىۋاتقان مامۇت مەھمۇتنىڭ قۇلىقىغا يەتكەندە، ئۇ ئېيتقۇسىز ھاياجانلاندى، كۆز ئالدىدا يېپيېڭى ئۈمىد نۇرى پارلىدى – دە، ھەمراھلىرىنىڭ توسقىنىغا قارىماي يۇرتىغا قايتىپ كەلدى.
</S>
<S ID=25894>
   مامۇت مەھمۇت يۇرتىغا كېلىپ شۇنى كۆردىكى، پارتىيە، ھۆكۈمەتنىڭ نەپ يەتكۈزۈش سىياسەتلىرى پەيشەنبە بازار كەنتىدە جايىدا ئەمەلىيلىشىۋاتاتتى. ئۇ كەنت ئاھالە كومىتېتى ھەقسىز تارقاتقان چىلان ۋە ئۈزۈم كۆچەتلىرىنى ئېلىپ، باغۋەنچىلىك تېخنىكلىرىنىڭ ياردىمىدە 12 مو يېرىنىڭ ھەممىسىگە چىلان ۋە ئۈزۈم كۆچىتى تىكتى. ئۇ يەنە ئىچكىرىدە كاۋاپچىلىق قىلىپ تاپقان پۇللىرىنى دەسمايە قىلىپ، قوشنا كەنتتىن 100 مو يەرنى ھۆددە ئېلىپ كېۋەز تېرىدى. ئۇ كۆپ خىل ئىگىلىك بىلەن شۇغۇللىنىش پىلانى تۈزگەن بولسىمۇ، بىراق يېتەرلىك مەبلەغ بولمىغاچقا ئىچىنى تىڭشاپ يۈرگەن كۈنلەردە، ھۆكۈمەت چارۋىچىلىقنى يۈكسەلدۈرۈشكە قەرز بېرىش سىياسىتىنى يولغا قويدى، بۇ سىياسەت مامۇت مەھمۇتقا ياغدەك ياقتى. ئۇ ئامانەت – قەرز كوپىراتىپىدىن نەچچە ئون مىڭ يۈەن قەرز ئېلىپ 20 قوي سېتىۋېلىپ، زامانىۋى قوتان سالدى. ئۇ بىر ياقتىن تىرىشىپ ئەمگەك قىلغاچ، يەنە بىر ياقتىن تېخنىكلارنى ئۇستاز تۇتۇپ، باغۋەنچىلىك ۋە باقمىچىلىق تېخنىكىسىنى ئۆگىنىپ، پىشقان دېھقان تېخنىكقا، قوشنا كەنتلەردىمۇ نامى بار بېيىش ماھىرىغا ئايلاندى.
</S>
<S ID=25895>
   ‹‹ئامەت كەلسە قوش كەپتۇ›› دېگەندەك، 2011 – يىلى كەنتتە ئەمىن تاپقۇزۇپ خەلقنى بېيىتىش ئۆيى سېلىش سىياسىتى يولغا قويۇلغاندا، مامۇت مەھمۇت باشلامچىلىق بىلەن كونا كېسەك ئۆيىنى ئۆرۈۋېتىپ، ھۆكۈمەتنىڭ ياردەم مەبلىغىدىن پايدىلىنىپ 90 كىۋادرات مېتىرلىق ئەمىن ئۆيدىن ئۆزى ۋە ئوغلىغا ئىككى يۈرۈش سېلىپ، يورۇق، ئازادە ئۆيلەرگە كۆچۈپ كىردى. ئۇ يەنە دۆلەتنىڭ يېزا ئىگىلىك ماشىنىلىرى تولۇقلىما سىياسىتىدىن پايدىلىنىپ چوڭ تىپتىكى كومبايىن سېتىۋېلىپ، بۇ جەرياندا دۆلەتنىڭ 75 مىڭ يۈەن تولۇقلىمىسىدىن بەھرىمەن بولدى. ئۇنىڭ چوڭ ئوغلى كومبايىن بىلەن ئۆز يېزىسى ۋە قوشنا يېزىلاردىكى دېھقانلارنىڭ بۇغدايلىرىنى ئورۇپ، يىلىغا 80 مىڭ يۈەن ئۆپچۆرىسىدە كىرىم قىلىپ كەلدى. شۇنداق قىلىپ ئۇنىڭ ‹‹قازىنىمۇ، چۆمۈچىمۇ›› ماي بولدى.
</S>
<S ID=25896>
   نامراتلىق ھېچكىمگە باقىمەندە ئەمەس
</S>
<S ID=25897>
   ‹‹ئۆزىنى بېيىتالىغان كىشىلا ئاۋامنى بېيىش يولىغا باشلىيالايدۇ›› دېگەن سۆز يېقىنقى يىللاردا يېزىلاردىكى ئاۋام ئارىسىدا مودا بولدى. پەيشەنبە بازار كەنتىدىكىلەرمۇ 2013 – يىلىدىكى كەنت نۆۋەت ئالمىشىش سايلىمىدا يىراقنى كۆرەر، جىگەرلىك، ئاۋامنىڭ ئىشىنى ‹‹ئۆز ئىشىم›› دەپ بىلىدىغان مامۇت مەھمۇتنى كەنت ئاھالە كومىتېتىنىڭ مۇدىرلىقىغا سايلىدى.
</S>
<S ID=25898>
   مامۇت مەھمۇت يۇرتداشلارنىڭ ئۈمىدىنى يەردە قويماسلىق ئۈچۈن، ئىككى مو يەردىكى پارنىكقا كۆكتات تېرىپ، بۇنىڭدىن يىلدا 16 مىڭ يۈەن كىرىم قىلىپ، دېھقانلارغا پارنىك تېرىقچىلىقىنىڭ ئۈنۈمىنى ئۆز ئەمەلىيىتىدە كۆرسەتتى. ئۇنىڭ يېتەكلىشىدە كەنتتىكى 155 ئائىلىلىك دېھقاننىڭ ھەر بىرى بىر مو پارنىكنى ھۆددە ئېلىپ، پارنىكتا كۆكتات تېرىپ كىرىمىنى ئاشۇردى.
</S>
<S ID=25899>
   مامۇت مەھمۇت پارتىيە، ھۆكۈمەتنىڭ يۆلەش سىياسىتىدىن ئۈنۈملۈك پايدىلىنىپ، كالا، قوي بېقىپ كىرىمىنى كۆپەيتكەندىن سىرت، كەنتتىكى ئاممىنى باقمىچىلىققا تايىنىپ بېيىشقا يېتەكلىدى، مەبلەغ كەملىك سەۋەبىدىن بېشى قېتىۋاتقانلارغا 200 مىڭ يۈەن قەرز بېرىپ، ئۇلارنىڭ ‹‹قانات – قۇيرۇقى››نى تۈزۈۋېلىشىغا ياردەم بەردى.
</S>
<S ID=25900>
   ئاپتونوم رايوننىڭ يېزا – بازارلاردا دېھقانلار كەسپىي ھەمكارلىق كوپىراتىپى قۇرغانلارنى يۆلەش سىياسىتىنىڭ تۈرتكىسىدە مامۇت مەھمۇت بىلەن كەنت پارتىيە ياچېيكىسىنىڭ شۇجىسى 50 مىڭ يۈەندىن پۇل چىقىرىپ، ھۆكۈمەت ئاجراتقان ياردەم مەبلىغىنى قوشۇپ، بۇ يىل 1 – ئايدا ‹‹نۇردىيار›› گىلەمچىلىك ھەمكارلىق كوپىراتىپىنى قۇردى. كوپىراتىپقا كەنتتىكى نامرات ئائىلىلەرنى ئاساس قىلىپ، 108 ئايالنى ئىشقا ئورۇنلاشتۇرۇپ، ئۇلارنىڭ نامراتلىقتىن قۇتۇلۇپ، قەددىنى كۆتۈرۈشىگە ئىمكانىيەت يارىتىپ بەردى. كەنت ئاھالىلەر كومىتېتى بۇ يىل يىل بېشىدا مەخسۇس خادىم تەكلىپ قىلىپ، كەنتتىكى نامرات ئائىلىلەردىكى 36 دېھقاننى تامچىلىق بويىچە تەربىيەلەپ، ئۇلارغا كەنتتە بۇ يىل سېلىنىدىغان ئەمىن ئۆي قۇرۇلۇشىنى تاپشۇردى. كەنت ئاھالە كومىتېتى كۆكتات، مېۋىلەرنى يېڭى پېتى ساقلاش ئىسكىلاتى قۇرۇش مەقسىتىدە ‹‹نۇرباغ›› مېۋە، كۆكتاتلارنى يېڭى پېتى ساقلاش ھەمكارلىق كوپىراتىپىنى بۇ يىلنىڭ بېشىدا رويخەتكە ئالدۇردى. مامۇت مەھمۇت ۋە كەنت رەھبەرلىك بەنزىسىدىكىلەر تۈرلۈك ئىمكانىيەتلەردىن تولۇق پايدىلىنىپ، دېھقانلارنىڭ كىشى بېشى كىرىمىنى 2020 – يىلىغا بارغاندا بۇلتۇرقى 7000 يۈەندىن 15 مىڭ يۈەنگە يەتكۈزۈپ، داشى كەنتىدەك باي، مەدەنىي كەنت قۇرۇپ چىقىش ئۈچۈن غەيرەت ‹‹كەمىرى››نى چىڭ باغلىدى.
</S>
</TEXT>
/BODY
/DOC