<DOC>
<DOCID>TIANSHAN.535793</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-07-20 12:21:57</DATE>
</HEADER>
<BODY>
<HEADLINE>
<S ID=34057>
دېھقان چېھرىدە شادلىق جىلۋىسى
</S>
</HEADLINE>
<TEXT>
<S ID=34058>
  غۇلجا شەھىرىنىڭ دادامتۇ يېزىسى دادامتۇ كەنتىدىكى ئالىمجان ئىمىن، بانۇم ئىسمائىل ئەر – خوتۇن يېقىندا ئېتىزلىقىغا كەلگەن خېرىدارلارنى كۈتۈش بىلەن ئالدىراش بولۇپ كەتتى. بۇ كۈنى غۇلجا شەھىرىدىكى بىرقانچە ئائىلىلىك كىشى تونۇشلىرىدىن ئالىمجان ئىمىننىڭ ئېتىزلىقىدا بۆلجۈرگەنگە ئېغىز تېگىشنى ئاساس قىلغان ئىستىراھەت يېزا ئىگىلىكىنىڭ يولغا قويۇلغانلىقىنى ئاڭلاپ، ئالايىتەن بۇ يەرگە كەلگەنىدى. ئۇلار ئالىمجان ئىمىننىڭ بۆلجۈرگەن ئېتىزىدا ئۆز قولى بىلەن بۆلجۈرگەن ئۈزدى، قايتىشىدا ئۆزلىرى ئۈزگەن بۆلجۈرگەننىڭ ھەر كىلوگىرامىنى 18 يۈەندىن سېتىۋالدى. شۇ كۈنى ئالىمجان ئىمىن 100 كىلوگىرامدىن ئارتۇق بۆلجۈرگەن سېتىپ، 2000 يۈەندىن ئارتۇق كىرىم قىلدى.
</S>
<S ID=34059>
   5 – ئاي كىرىپ ئالىمجان ئىمىننىڭ ئېتىزلىقىدىكى بۆلجۈرگەنلەرنىڭ پىشىشىغا ئەگىشىپ، بۇ يەرگە بۆلجۈرگەن ئۈزۈشكە كېلىدىغان خېرىدارلار كۆپىيىشكە باشلىدى. ئىلگىرى ئۇ 19 مو تېرىلغۇ يېرىگە كۆممىقوناق ۋە باشقا زىرائەت تېرىپ كەلگەن بولۇپ، مو بېشى كىرىمى 1000 يۈەنگىمۇ يەتمەيتتى. بۇلتۇر ئۇ يېزىنىڭ تېرىقچىلىق قۇرۇلمىسىنى تەڭشەش سىياسىتىنىڭ تۈرتكىسىدە ئون مو يېرىگە بۆلجۈرگەن تېرىدى. غۇلجا شەھەرلىك دېھقانچىلىق تېخنىكىسىنى كېڭەيتىش پونكىتىدىكى خادىملارنىڭ تېخنىكا جەھەتتىن يېتەكلىشى ھەم بۆلجۈرگەن مايسىسىنى ھەقسىز تارقىتىپ بېرىشى بىلەن بۇلتۇر 9 – ئايدا ئېتىزلىقىغا بۆلجۈرگەن مايسىسى كۆچۈردى، بۆلجۈرگەن مايسىلىرىنى ئورگانىك يېتىشتۈرۈپ، بۆلجۈرگەن مېۋىلىرىنىڭ يېشىل، ئورگانىك بولۇشىغا كاپالەتلىك قىلدى. ئىلمىي پەرۋىش قىلىش نەتىجىسىدە بۇ يىل 5 – ئاينىڭ باشلىرىدا مېۋە بېرىشكە باشلاپ، مو بېشى بىرلىك ھوسۇلى 1000 كىلوگىرامغا يەتتى.
</S>
<S ID=34060>
   غۇلجا شەھىرىنىڭ ئىستىراھەت يېزا ئىگىلىكىنى تەرەققىي قىلدۇرۇش تەدبىرىنىڭ تۈرتكىسىدە ئالىمجان ئىمىن بۆلجۈرگەن ئېتىزلىقىدا ئېكولوگىيە ساياھەتچىلىكىنى يولغا قويۇپ كۆڭۈلدىكىدەك نەپكە ئېرىشتى، تىجارىتى كۈندىن – كۈنگە جانلىنىپ، كۈندە 20گە يېقىن ئادەمنى كۈتۈۋالدى. كەنتتىكى 12 دېھقانمۇ ئالىمجان ئىمىننىڭ تۈرتكىسىدە بۆلجۈرگەن تېرىپ، بۇ يىل مو بېشى كىرىمىنى 2000 يۈەن كۆپەيتتى. ھازىر كەنتتە بۆلجۈرگەن تېرىقچىلىقىنى ئاساس قىلغان ئىستىراھەت يېزا ئىگىلىكى كۆلىمى 200 موغا يەتتى. يېقىندا ئالىمجان ئىمىننىڭ ئېتىزلىقىغا ‹‹ئورگانىك بۆلجۈرگەن ئىشلەپچىقىرىش ئۈلگە بازىسى›› دېگەن تاختاي ئېسىلدى.
</S>
<S ID=34061>
   غۇلجا شەھەرلىك دېھقانچىلىق تېخنىكىسىنى كېڭەيتىش پونكىتىدىكى خادىملار بىلەن 6 – ئاينىڭ بېشىدا ئالىمجان ئىمىننىڭ ئېتىزلىقىغا باردىم. ئۇ خوتۇنى بىلەن تېخنىكلاردىن بۆلجۈرگەن تۈپلىرىنى ئىلمىي پەرۋىش قىلىش ئۇسۇلىنى ئۆگىنىۋاتاتتى. ئالىمجان ئىمىن مۇنداق دېدى: ئون مو يەردىكى بۆلجۈرگەندىن 33 مىڭ يۈەن كىرىم قىلدىم. ھازىر قوشنىلىرىمنىڭمۇ بۆلجۈرگەن ئۆستۈرۈش قىزغىنلىقى ئاشتى. كېلەر يىلى بۆلجۈرگەن تېرىقچىلىق كۆلىمىنى 300 موغا كۆپەيتمەكچى بولۇۋاتىمىز.
</S>
<S ID=34062>
   غۇلجا شەھەرلىك دېھقانچىلىق تېخنىكىسىنى كېڭەيتىش پونكىتىنىڭ باشلىقى زۇلپىيە ئابابەكرى مۇنداق دېدى: بۇ يىل شەھىرىمىز نامراتلىقتىن قۇتۇلدۇرۇشتا خاس يېزا ئىگىلىك كەسپىنى زور كۈچ بىلەن ئىلگىرى سۈرۈپ، دېھقانلارنى كەسىپلەر ئارقىلىق يۆلەشنى يولغا قويۇپ، ئىقتىسادىي زىرائەت تېرىقچىلىقىنى كۆلەملەشتۈردى. ھازىر باشقۇرۇش ئۇسۇلى ئاددىي، بازىرى ئىتتىك، ئىقتىسادىي ئۈنۈمى يۇقىرى، كۆپ يىل ئۇدا ھوسۇل بېرىدىغان مالىنا، بۆلجۈرگەن، ئۈستىقۇددۇس قاتارلىقلارنىڭ كۆلىمى 4500 موغا يەتكۈزۈلدى. بۇنىڭ ئىچىدە باغۋەنچىلىك مەيدانى، كېپەكيۈزى، يېڭىيەر، دادامتۇ يېزىلىرى، پەنجىم بازىرىدا بۆلجۈرگەن تېرىلغۇ كۆلىمى 1500 موغا يېتىپ، مو بېشى بىرلىك ھوسۇلى كۆرۈنەرلىك كۆپەيدى. تېخنىكىلىق يېتەكلەش، ئەلا سورتلارنى كىرگۈزۈش، بۆلجۈرگەن مايسىلىرىنى ھەقسىز تارقىتىش ئارقىلىق دېھقانلارنىڭ خاس يېزا ئىگىلىكى بىلەن شۇغۇللىنىش قىزغىنلىقى ئاشۇرۇلدى. بۇلتۇر كۈزدە 40 مىڭ يۈەندىن ئارتۇق مەبلەغ سېلىپ، دادامتۇ كەنتىدىكى دېھقانلارغا بۆلجۈرگەن مايسىسىنى ھەقسىز تارقاتتۇق. بۇنىڭ تۈرتكىسىدە دېھقانلارنىڭ كىرىمى كۆپىيىپلا قالماي، يەنە يېزا، كەنتلەردىكى 100دىن ئارتۇق ئەمگەكچى بۆلجۈرگەن ئېتىزىدا ئوت – چۆپ ئوتاش، بۆلجۈرگەن ئۈزۈش ئەمگىكىنى قىلىپ كىرىمىنى ئاشۇردى.
</S>
<S ID=34063>
   ئالىمجان ئىمىن مۇنداق دېدى: يېزا، كەنتنىڭ نەپ يەتكۈزۈش سىياسىتى، تېخنىكلارنىڭ يېتەكلىشى، كەنتكە چۈشكەن خىزمەت گۇرۇپپىسىدىكىلەرنىڭ قوللىشى بىلەن كەنتتىكى دېھقانلار بۆلجۈرگەندىن ئوبدان كىرىم قىلدى. بۇ يىل قالغان تېرىلغۇ يېرىمگە تاۋۇز، ماش تەردىم. بۇنىڭدىن 50 مىڭ يۈەنگە يېقىن كىرىم قىلالايمەن.
</S>
<S ID=34064>
   ئالىمجان ئەر – خوتۇن بىلەن خوشلىشىپ ماڭغىنىمدا، ئۇلارنىڭ چېھرىدە خۇشاللىق كۈلكىسىنىڭ جىلۋىلەنگەنلىكىنى كۆردۈم، بۇ كۈلكىگە مەمنۇنىيەت، ئىپتىخارلىق، ئىشەنچ تۇيغۇسى مۇجەسسەملەنگەنىدى.
</S>
<S ID=34065>
‏
</S>
</TEXT>
/BODY
/DOC