<DOC>
<DOCID>TIANSHAN.573509</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-12-21 12:49:21</DATE>
</HEADER>
<BODY>
<HEADLINE>
<S ID=66764>
مۇلازىمەت سۇپىسىدىن ئېچىلغان يول
</S>
</HEADLINE>
<TEXT>
<S ID=66765>
 ھۈسەنجان نۇرامبەگ
</S>
<S ID=66766>
 ئەقلىي ئىقتىدارلىق يان تېلېفونلارنىڭ ئىقتىدارىنىڭ ئېشىشى، ئىشلىتىلىش دائىرىسىنىڭ كېڭىيىشىگە ئەگىشىپ كومپيۇتېر ئالدىدا ئولتۇرۇپ توردىن مال سېتىۋېلىش خالىغان ۋاقىتتا، خالىغان يەردە توردىن مال سېتىۋېلىشقا تەرەققىي قىلىپ، كىشىلەرگە نۇرغۇن قولايلىق ئېلىپ كەلدى.
</S>
<S ID=66767>
خەلققە قولايلىق تور دۇكانلىرىنىڭ كۆپلەپ ئېچىلىشى كىشىلەرنىڭ يېمەك – ئىچمەك، مېۋە، گۆش قاتارلىق تۇرمۇش بۇيۇملىرىنى خالىغان جايدا، خالىغان ۋاقىتتا سېتىۋېلىشىغا زور قولايلىق ھازىرلاپ بەردى.
</S>
<S ID=66768>
 غۇلجا شەھىرىدە قۇرۇلغان ئىلى ‹‹يەنسەي›› تورى ‹‹020›› ئېلېكتىرونلۇق سودا سۇپىسى، ‹‹مۇلازىم›› تاماق يەتكۈزۈش سۇپىسى قاتارلىق تور مۇلازىمەت سۇپىلىرى غۇلجا شەھىرى ئاھالىلىرىنى كۈندىلىك تۇرمۇشقا كېرەكلىك كۆكتات، مېۋە، گۆش، تۇخۇم، تاماق قاتارلىقلارنى توردىن زاكاز قىلسا، ھەقسىز يەتكۈزۈپ بېرىدىغان قولايلىق مۇلازىمەت بىلەن تەمىنلىدى.
</S>
<S ID=66769>
بۇ يېمەكلىكلەرنىڭ باھاسى بازاردىكى توپ سېتىش باھاسىدىن خېلىلا تۆۋەن بولغاچقا، نۇرغۇن كىشىنى جەلپ قىلدى.
</S>
<S ID=66770>
مەن 12 – ئاينىڭ 11 – كۈنى ئەتىگەندە غۇلجا شەھىرىدىكى شىنجاڭ ‹‹لېچىڭ›› سودا چەكلىك مەسئۇلىيەت شىركىتىنى زىيارەت قىلدىم.
</S>
<S ID=66771>
شىركەت ‹‹يەنسەي›› تورى ئارقىلىق يېمەك – ئىچمەك سېتىش ‹‹020›› ئېلېكتىرونلۇق سودا سۇپىسى قۇرغان بولۇپ، مال يەتكۈزۈش مەركىزىنىڭ خىزمەتچىلىرى خېرىدارلارغا يەتكۈزۈلىدىغان كۈندىلىك تۇرمۇش بۇيۇملىرىنى ئاپتوموبىلغا قاچىلاۋاتاتتى.
</S>
<S ID=66772>
شىركەتنىڭ باش دىرېكتورى ليۇ يۈسەي مۇنداق دېدى: شىركىتىمىز ‹‹يەنسەي›› تورى ئارقىلىق غۇلجىدا ‹‹بىر سۇپىدىن كۆپ خىل تۇرمۇش بۇيۇملىرىنى بىرلا ۋاقىتتا ئەڭ تېز يەتكۈزۈش ئەندىزىسى›› بەرپا قىلىپ، يېمەك – ئىچمەكلەرنى ئېلېكتىرونلۇق سودا سۇپىسى ئارقىلىق سېتىۋاتىمىز.
</S>
<S ID=66773>
مەھسۇلاتلىرىمىزنى خېرىدارلار خالىغان جايدا تۇرۇپ زاكاز قىلىپ سېتىۋالالايدۇ ھەم سېتىۋېلىنغان مالنى ئۆز ۋاقتىدا دېگەن جايىغا يەتكۈزۈپ بېرىدۇ.
</S>
<S ID=66774>
ئىلى ‹‹يەنسەي›› تورى سىناق تەرىقىسىدە تىجارەت قىلغان ئون نەچچە كۈندە غۇلجا شەھىرى چېگرا ئىقتىساد ھەمكارلىق رايونىدىكى 170دىن ئارتۇق ئاشخانا، تاللا بازىرى ۋە قوشۇمچە يېمەكلىكلەر دۇكىنى خېلى ياخشى نەپكە ئېرىشتى.
</S>
<S ID=66775>
خېرىدارلارغا مالنى ھەقسىز يەتكۈزگەچكە ھەم يېزا ئىگىلىك قوشۇمچە مەھسۇلاتلىرىنىڭ باھاسى توپ تارقىتىش باھاسىدىن تۆۋەن بولغاچقا، خېرىدارلىرىمۇ تېز كۆپەيدى.
</S>
<S ID=66776>
 ئۇقۇشىمچە، ئىستېمالچىلار يان تېلېفون ئارقىلىق ‹‹يەنسەي›› تورىغا ئۆزلىرى ئېھتىياجلىق مالنىڭ تۈرى ۋە سانى، تاپشۇرۇۋالىدىغان ۋاقتى توغرىسىدا ئۇچۇر بەرسىلا، شىركەتنىڭ يەتكۈزگۈچى خادىملىرى ئوراپ قاچىلانغان ماللارنى دېگەن ۋاقىتتا خېرىدارلارنىڭ ئىشىك ئالدىغىچە يەتكۈزۈپ بېرىدىكەن.
</S>
<S ID=66777>
بۇ شىركەت ئىستېمالچىلارنىڭ كۈندىن – كۈنگە كۆپىيىشىگە ئەگىشىپ شەھەر ئىچىگىلا ئەمەس، شەھەر ئەتراپىدىكى رايونلار ۋە باشقا ناھىيە(شەھەر)لەرگىمۇ مال يەتكۈزۈش تۈرىنى يولغا قويغان.
</S>
<S ID=66778>
يېمەكلىك سۈپىتىگە كاپالەتلىك قىلىش شەرتى ئاساسىدا مالنى ئەڭ كېچىككەندە يەتتە سائەتتە خېرىدارنىڭ قولىغا يەتكۈزۈشكە كاپالەتلىك قىلىۋېتىپتۇ.
</S>
<S ID=66779>
 غۇلجىدىكى يەنە بىر تېز يەتكۈزۈش مۇلازىمەت سۇپىسى شىنجاڭ ‹‹ئالماس›› يۇمشاق دېتال شىركىتىنىڭ غۇلجىدىكى تارماق دۇكىنى ‹‹مۇلازىم›› تاماق يەتكۈزۈش سۇپىسىنىڭ دۇكىنىدا تۆت تاماق يەتكۈزگۈچى ئەتىگەندىلا ئىش باشلاشقا تەييارلىق قىلىۋاتاتتى.
</S>
<S ID=66780>
‹‹مۇلازىم›› تاماق سۇپىسىدىن ئۇقۇشىمچە، خېرىدارلار ‹‹مۇلازىم›› ئۈندىدار سۇپىسىنىڭ ئىككىلىك كودىنى سكاننېرلاپ سالوننى قوشۇۋالسا، ‹‹مۇلازىم›› ئەپ تېرمىنالىنى چۈشۈرسە، تور ئادرېسى بويىچە ياكى تېلېفون قىلىش ئارقىلىق تاماق زاكاز قىلسا بولىدىكەن، شۇنداقلا ئۈندىدار چىقىمدانىدا ياكى نەق پۇل ئارقىلىق ھەق تاپشۇرىدىكەن.
</S>
<S ID=66781>
بۇ يىل 22 ياشقا كىرگەن تاماق يەتكۈزگۈچى ئەراپات تاماق يەتكۈزۈش تالونىنى ئالغاندىن كېيىن، بىر كۈنلۈك خىزمىتىنى باشلىدى.
</S>
<S ID=66782>
ئۇنىڭ مۇلازىمەت پوزىتسىيەسى ياخشى، تاماق يەتكۈزۈش سۈرئىتى تېز بولغاچقا، خېرىدارلارنىڭ ئىزچىل ياخشى باھاسىغا ئېرىشىپ كەلدى.
</S>
<S ID=66783>
 ‹‹مۇلازىم›› سۇپىسىنىڭ غۇلجىدىكى ۋاكالەتچىسى شۆھرەت يۈسۈپچان غۇلجىدا بۇ مۇلازىمەت سۇپىسىنى قۇرۇش ھەققىدە توختىلىپ مۇنداق دېدى: بۇلتۇر قىشتا سودا ئىشى بىلەن ئۈرۈمچىگە بارغانىدىم.
</S>
<S ID=66784>
تور بېكەتلىرىنى ‹‹ئايلىنىپ›› يۈرۈپ، ‹‹مۇلازىم›› تاماق سۇپىسىنى چېلىقتۇردۇم.
</S>
<S ID=66785>
سىناپ بېقىش مەقسىتىدە باشقىلار بىلەن بىللە تاماق زاكاز قىلدۇق.
</S>
<S ID=66786>
تېز يەتكۈزگۈچى بىز تاماق زاكاز قىلىپ يېرىم سائەتكە يەتمىگەن ۋاقىتتا مېھمانخانىغا تاماقنى يەتكۈزۈپ بەردى.
</S>
<S ID=66787>
غۇلجىغا قايتىپ كەلگەندىن كېيىن ئىككى ئاغىنەم بىلەن مەسلىھەتلىشىپ، بۇ يىل 9 – ئاينىڭ 25 – كۈنىدىن باشلاپ غۇلجا شەھىرىدە ‹‹مۇلازىم›› سۇپىسىنىڭ ۋاكالەتچىلىكىنى ئالدۇق.
</S>
<S ID=66788>
تاماق يەتكۈزگۈچىمىز دەسلەپكى ئىككىدىن ھازىر تۆتكە كۆپەيدى.
</S>
<S ID=66789>
بىز بىلەن ھەمكارلاشقان ئاشخانىلار 14كە يەتتى.
</S>
<S ID=66790>
نۆۋەتتە كۈنىگە 60تىن ئارتۇق زاكاز تالونى تاپشۇرۇۋالىمىز.
</S>
<S ID=66791>
بىز بۇنىڭدىن كېيىن مۇلازىمەت سۇپىمىزدا ئۇن، ياغ قاتارلىق تۇرمۇش بۇيۇملىرىنى يەتكۈزۈش تۈرىنى يولغا قويىمىز، ‹‹مۇلازىم›› ئۈندىدار سۇپىسى ۋە ئەپ تېرمىنالىنىڭ ئۇيغۇرچە – خەنزۇچە ‹‹قوش تىل›› نۇسخىسىنىمۇ لايىھەلەپ، ئىستېمالچىلارغا تېخىمۇ قولايلىق يارىتىمىز.
</S>
</TEXT>
/BODY
/DOC