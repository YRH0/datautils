<DOC>
<DOCID>TIANSHAN.533789</DOCID>
<HEADER>
<CLASS>شىنجاڭ</CLASS>
<DATE>2016-07-11 10:51:32</DATE>
</HEADER>
<BODY>
<HEADLINE>
<S ID=32507>
دېھقان رەسساملارنىڭ نادىر ئەسەرلىرى كۆرگەزمىسى قىزغىن ئالقىشقا ئېرىشتى
</S>
</HEADLINE>
<TEXT>
<S ID=32508>
   مۇيەسسەر ئاباھامىت خەۋەر قىلىدۇ: جۇڭگو كوممۇنىستىك پارتىيەسى قۇرۇلغانلىقنىڭ 95 يىللىقىنى تەبرىكلەش مۇناسىۋىتى بىلەن، قەشقەر ۋىلايەتلىك پارتكوم تەشۋىقات بۆلۈمى، ۋىلايەتلىك ئەدەبىيات – سەنئەتچىلەر بىرلەشمىسى، مەدەنىيەت – تەنتەربىيە – ئاخبارات – نەشرىيات ئىدارىسى قاتارلىق ئورۇنلار يېقىندا بىرلىكتە تەشكىللىگەن دېھقان رەسساملارنىڭ نادىر ئەسەرلىرى كۆرگەزمىسى ھەر مىللەت خەلقنىڭ قىزغىن ئالقىشىغا ئېرىشتى.
</S>
<S ID=32509>
   قەشقەر ۋىلايەتلىك پارتكوم تەشۋىقات بۆلۈمى جۇڭگو كوممۇنىستىك پارتىيەسى قۇرۇلغانلىقنىڭ 95 يىللىقىنى تەبرىكلەش مۇناسىۋىتى بىلەن، خەلقنىڭ ئىلغار مەدەنىيەت ئەنئەنىلىرىنى تېخىمۇ جانلاندۇرۇش ۋە ئۇنىڭ رولىنى جارى قىلدۇرۇش مەقسىتىدە 6 – ئاينىڭ باشلىرىدا قەشقەر ۋىلايىتىدە 2016 – يىللىق ‹‹يۇرتۇم گۈزەل، ۋەتىنىم ياخشى›› تېمىسىدىكى دېھقان رەسساملار رەسىم سىزىش مۇسابىقىسى ئۆتكۈزگەن، قەشقەر ۋىلايىتىدىكى ھەر قايسى جايلاردىن كەلگەن يۈزدىن ئارتۇق دېھقان رەسسام مۇسابىقىگە قاتنىشىپ، نەق مەيداندا ماھارەت كۆرسەتكەنىدى.
</S>
<S ID=32510>
   بۇ قېتىمقى كۆرگەزمىگە دېھقان رەسساملارنىڭ رەسىم سىزىش مۇسابىقىسىدە نەتىجىگە ئېرىشكەن ئەسەرلىرىدىن 85 پارچىسى قاتناشتۇرۇلغان بولۇپ، رەسىملەردە دېھقان – چارۋىچىلارنىڭ گۈزەل، بەختىيار تۇرمۇشى، تىنچ، مۇقىم، تەرەققىي قىلىۋاتقان دەۋر، مىللەتلەرنىڭ بۈيۈك ئىتتىپاقلىقى، پارتىيەنىڭ خەلققە نەپ يەتكۈزۈش سىياسىتىگە بولغان مىننەتدارلىق ھېسسىياتى ئىپادىلەنگەن، نادانلىق، خۇراپاتلىق دېھقان رەسساملارنىڭ قەلىمى ئارقىلىق قامچىلانغان.
</S>
<S ID=32511>
   قەشقەر دۆلەتباغ يېزىسىدىكى دېھقان رەسسام دىلشات قادىر مۇنداق دېدى: بۇ قېتىمقى دېھقان رەسساملارنىڭ رەسىم سىزىش مۇسابىقىسى ۋە كۆرگەزمىسىنىڭ ئۆتكۈزۈلۈشى بىزگە ئوخشاش دېھقان رەسساملارغا ناھايىتى زور ئىلھام بولدى. مۇسابىقە جەريانىدا قەشقەر ۋىلايىتىنىڭ ھەر قايسى يېزا – كەنتلىرىدىكى دېھقان رەسساملار جەم بولۇپ، ياخشى تەربىيەلىنىش مۇھىتىغا، ئۆز ئارا ئۆگىنىش، تەجرىبە ئالماشتۇرۇش پۇرسىتىگە ئىگە بولدۇق، ئۆزىمىزگە ئىشەنچىمىز ئاشتى. بىز بۇنىڭدىن كېيىن ئەتراپىمىزدىكى تەرەققىيات، دېھقانلارنىڭ تۇرمۇشىدىكى ئۆزگىرىشلەرنى سىزىپ، رەسىمىمىز ئارقىلىق تەشۋىقاتچىلىق رولىمىزنى تېخىمۇ ياخشى جارى قىلدۇرىمىز.
</S>
<S ID=32512>
   شېنجېندىن كەلگەن ساياھەتچى نى يۇيىن مۇنداق دېدى: دېھقان رەسساملارنىڭ نادىر ئەسەرلىرى كۆرگەزمىسىنى كۆرۈپ ئىنتايىن ھاياجانلاندىم. دېھقان رەسساملارنىڭ رەڭ ۋە سەنئەت جەھەتتىكى ئالاھىدىلىكى ناھايىتى گەۋدىلىك ئىكەن. مەن بۇ رەسىملەردىن قەشقەردىكى ھەر قايسى ناھىيەلەرنىڭ ئۆزگىچىلىكىنى، ئۇيغۇر دېھقانلىرىنىڭ تۇرمۇش ئالاھىدىلىكى ھەم قەشقەر خەلقىنىڭ بەختىيار تۇرمۇشىنى كۆرگەندەك بولدۇم.
</S>
<S ID=32513>
   ئىگىلىشىمچە، بۇ قېتىمقى كۆرگەزمە قەشقەر شەھىرىدە 15 كۈن داۋاملاشقاندىن كېيىن، قەشقەر ۋىلايىتىنىڭ ھەر قايسى ناھىيە (شەھەر)لىرىدە سەييارە ئۆتكۈزۈلىدىكەن.
</S>
</TEXT>
/BODY
/DOC