<DOC>
<DOCID>TIANSHAN.514049</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-03-30 18:49:59</DATE>
</HEADER>
<BODY>
<HEADLINE>
<S ID=22835>
ئەلگە ياققان ھەقسىز قىرائەتخانا
</S>
</HEADLINE>
<TEXT>
<S ID=22836>
ئالىمجان ئازات
</S>
<S ID=22837>
    كورلا شەھىرىنىڭ قارا يۇلغۇن يېزىسى تەسكەن كەنتىنىڭ يول ياقىسىدا كۆزگە ئانچە چېلىقىپ كەتمەيدىغان بىر ۋىۋىسكا بولۇپ، بۇ ۋىۋىسكىغا ‹‹ئەلنەپ ھەقسىز قىرائەتخانىسى›› دەپ يېزىلغان.
</S>
<S ID=22838>
شۇ يولنى بويلاپ ۋىۋىسكىدا كۆرسىتىلگەن يۆنىلىش بويىچە مېڭىپ، كەنت ئاھالىسى داۋۇت روزىنىڭ ھويلىسىغا كىرسىڭىز، بۇ ھويلىدا ۋىۋىسكىدا كۆرسىتىلگەن قىرائەتخانىنى كۆرۈسىز ۋە ئۇنىڭ ياشلار كىتاب ئوقۇپ تەجرىبە ئالماشتۇرىدىغان بىر ئەھمىيەتلىك سورۇنغا ئايلانغانلىقىنى ھېس قىلىسىز.
</S>
<S ID=22839>
    ئەمدىلا 29 ياشقا كىرگەن داۋۇت روزى ئائىلە قىيىنچىلىقى تۈپەيلىدىن تولۇقسىز ئوتتۇرا مەكتەپكىچە ئوقۇيالىغان بولۇپ، ئۇ ئىلگىرى كەپشەرلەش كەسپىنى ئۆگىنىپ، كەپشەرلەش دۇكىنى ئاچقان، ئۆيلۈك – ئوچاقلىق بولغاندىن كېيىن، خوتۇنى بىلەن پولۇخانا ئېچىپ، تۇرمۇشىنى قامدىغان.
</S>
<S ID=22840>
داۋۇت روزى كىچىكىدىنلا كىتاب ئوقۇشقا ھېرىسمەن بولۇپ، ئازراق پۇل ئېشىنسىلا كىتاب سېتىۋېلىشنى ئادەت قىلغان.
</S>
<S ID=22841>
ئۇنىڭ ئاچقان بۇ قىرائەتخانىسىنىڭ كۆلىمى ئاران ئون نەچچە كىۋادرات مېتىر كېلىدىكەن.
</S>
<S ID=22842>
ئۆينىڭ تۆت تېمىدىكى كىتاب جاھازىلىرىغا كىتابلار رەتلىك تىزىلىپ، ئۆينىڭ ئوتتۇرىسىغا يۇمىلاق شىرەدىن بىرى قويۇلغانىدى.
</S>
<S ID=22843>
    داۋۇت روزى مۇنداق دېدى: گەرچە كۆپ ئوقۇيالمىغان بولساممۇ، كىتاب ئوقۇشقا ئامراق بولغاچقا، ئۇزاقتىن بۇيان قىرائەتخانا ئېچىشنى ئارزۇ قىلىپ كەلگەنىدىم.
</S>
<S ID=22844>
بۇلتۇر يىل ئاخىرىدا بۇ ئارزۇيۇمغا يەتتىم.
</S>
<S ID=22845>
مەن بۇ قىرائەتخانا ئارقىلىق كىتاب ئوقۇشقا ھېرىسمەن ياشلارغا كىچىك بولسىمۇ بىلىم ئۆگىنىش سورۇنى ھازىرلاپ بېرەلىگىنىمدىن بەكمۇ خۇشال.
</S>
<S ID=22846>
مېنىڭ كېيىنكى قەدەمدە قىرائەتخانىنى كېڭەيتىش ئويۇم بار.
</S>
<S ID=22847>
    بۇ كەنتتە ھەقسىز قىرائەتخانا ئېچىلغاندىن كېيىن، كەنت ئاھالىلىرىنىڭ كىتاب ئوقۇش قىزغىنلىقى بارغانسېرى ئاشقان بولۇپ، بۇ قىرائەتخانا دېھقانلارنىڭ مەدەنىيەت سەۋىيەسىنىڭ ئۆسۈشىگە بەلگىلىك تەسىر كۆرسەتكەن.
</S>
<S ID=22848>
    كورلا شەھەرلىك ئىتتىپاق كومىتېتىنىڭ شۇجىسى شىن جۇجى مۇنداق دېدى: داۋۇت روزىنىڭ ھەقسىز قىرائەتخانا ئېچىپ، كەنت ئاھالىلىرىنى ئۆگىنىش پۇرسىتى بىلەن تەمىنلىگەنلىكىدىن خەۋەر تاپقاندىن كېيىن، شەھەرلىك ئىتتىپاق كومىتېتى شەھەر دائىرىسىدە رەسىملىك كىتاب يىغىش پائالىيىتىنى قانات يايدۇرۇپ، كۆپچىلىكنى بۇ قىرائەتخانىنى قوللاشقا، بۇ قىرائەتخانىنىڭ يەنىمۇ كۆپرەك ئاكتىپ ئېنېرگىيە تارقىتىشىغا ياردەم قىلىشقا سەپەرۋەر قىلدۇق.
</S>
<S ID=22849>
‏
</S>
</TEXT>
/BODY
/DOC