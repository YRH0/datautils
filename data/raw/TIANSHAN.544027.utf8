<DOC>
<DOCID>TIANSHAN.544027</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-08-25 11:29:38</DATE>
</HEADER>
<BODY>
<HEADLINE>
<S ID=42949>
دېھقانلار ھەمكارلىق كوپىراتىپىدىن ‹‹قاناتلاندى››
</S>
</HEADLINE>
<TEXT>
<S ID=42950>
   ئابدۇسالام قادىر خەۋەر قىلىدۇ: غۇلجا شەھىرى يېقىنقى يىللاردىن بۇيان دېھقانلار كەسپىي ھەمكارلىق كوپىراتىپلىرىنى زور كۈچ بىلەن تەرەققىي قىلدۇرۇپ، يېزا ئىگىلىك ئىشلەپچىقىرىشىدا دېھقان – چارۋىچىلار ھەمكارلىشىش، تېخنىكا ۋە ئۇچۇردىن ئورتاق بەھرىلىنىش، بازارنى بىرلىكتە ئېچىش ۋە بازارغا بىرلىكتە يۈزلىنىشنى ئىشقا ئاشۇرۇپ، تېرىقچىلىقنىڭ كۆلەملىشىشى، كەسىپلىشىشىگە ئاساس سېلىپ، دېھقان – چارۋىچىلارنىڭ كىرىمىنى ئاشۇردى.
</S>
<S ID=42951>
   غۇلجا شەھەرلىك ‹‹سىنجىيۈەن›› دېھقانلار كەسپىي ھەمكارلىق كوپىراتىپى بۇ يىل 4 – ئايدا قۇرۇلغاندىن بۇيان ئالتە دېھقاننى كوپىراتىپقا ئەزا قىلىپ، مەنزىرە كۆچىتى يېتىشتۈرۈش كۆلىمىنى 600 موغا، كۆچەتلەرنىڭ تۈرىنى 20 خىلغا يەتكۈزدى.
</S>
<S ID=42952>
كوپىراتىپ مەسئۇلى ما يۈلىن ئىلگىرى ئۆز ئالدىغا مەنزىرە كۆچىتى يېتىشتۈرگەن بولۇپ، كۆچەتلەرنىڭ تۈرى ئاز، تېخنىكا سېلىنمىسى تۆۋەن، كۆچەت يېتىشتۈرۈش كۆلىمى كىچىك بولغاچقا، كۆچەتلەرنىڭ بازىرى چىقماي، كىرىمىگىمۇ تەسىر يەتكەنىدى.
</S>
<S ID=42953>
بۇ يىل ئۇ دېھقانلار كەسپىي ھەمكارلىق كوپىراتىپى قۇرۇپ، مەنزىرە كۆچىتى يېتىشتۈرۈش كۆلىمىنى كېڭەيتتى، بازار ئېچىپ، سېتىش يوللىرىنى ئاچتى.
</S>
<S ID=42954>
ئۇ مۇنداق دېدى: ھەمكارلىق كوپىراتىپى ئارقىلىق سېلىنمىنى بىر تۇتاش سېلىش، ئىشلەپچىقىرىشنى بىر تۇتاش باشقۇرۇشنى ئىشقا ئاشۇرغىلى، شۇنداقلا كۆچەت تۈرلىرىنى كۆپەيتىپ، خېرىدار چاقىرىپ بازار ئېچىشتەك پايدىلىق شارائىتنى ياراتقىلى بولىدىكەن.
</S>
<S ID=42955>
ئىلگىرى كۆچەتلەرنىڭ باھاسىنى خېرىدارلار بېكىتەتتى، ھازىر كوپىراتىمىزدا سېتىش، مۇلازىمەت ئۇچۇر سەھنىسى بەرپا قىلىنىپ، سېتىش يوللىرى كېڭەيتىلگەچكە، كۆچەتلەرنىڭ باھاسى مۇقىملاشتى، كىرىمىمىز ئىلگىرىكىدىن ئاشتى.
</S>
<S ID=42956>
   غۇلجا شەھىرىنىڭ جەنۇبىي قىرغاق يېڭى رايونىدا شال تېرىقچىلىقىنى كۆلەملەشتۈرۈش ئۈچۈن 2013 – يىلى ‹‹چىڭشياڭ›› شال تېرىقچىلىقى دېھقانلار كەسپىي ھەمكارلىق كوپىراتىپى قۇرۇلغاندىن بۇيان، كوپىراتىپ ئەزاسى ھازىر 70كە، شال تېرىقچىلىق كۆلىمى 3000 موغا يەتتى.
</S>
<S ID=42957>
بۇ كوپىراتىپ ‹‹ھەمكارلىق كوپىراتىپى+شىركەت+بازا+دېھقان›› دىن ئىبارەت ئىشلەپچىقىرىش ئەندىزىسىنى قوللىنىپ، شال سورتىنى بىرلىككە كەلتۈرۈش، بىر تۇتاش باشقۇرۇش، ئوخشاش ماركا بولۇشنى ئىشقا ئاشۇرۇپ، ئەلا سورتلۇق شال كىرگۈزۈپ، شال تېرىقچىلىقىنى كۆلەملەشتۈردى.
</S>
<S ID=42958>
   ئۇقۇشىمچە، غۇلجا شەھىرىدە كۆكتاتچىلىق، مەنزىرە كۆچىتى يېتىشتۈرۈش، ئاشلىق تېرىقچىلىقى كەسىپلىشىشكە يۈزلىنىپ، بۇ خىلدىكى دېھقانلار كەسپىي ھەمكارلىق كوپىراتىپى 30دىن ئېشىپ، كوپىراتىپ ئەزاسى 3000غا يەتكەن.
</S>
</TEXT>
/BODY
/DOC