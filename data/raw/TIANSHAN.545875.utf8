<DOC>
<DOCID>TIANSHAN.545875</DOCID>
<HEADER>
<CLASS>ئىقتىساد خەۋەرلىرى</CLASS>
<DATE>2016-09-01 11:25:15</DATE>
</HEADER>
<BODY>
<HEADLINE>
<S ID=44694>
ماگنىتلىق بانكا كارتىسى 2017 – يىلى 1 – مايدىن باشلاپ ئىشلىتىشتىن توختايدۇ
</S>
</HEADLINE>
<TEXT>
<S ID=44695>
مۇھەممەد تۇراپ
</S>
<S ID=44696>
    يېقىندا جۇڭگو خەلق بانكىسى ‹‹جۇڭگو خەلق بانكىسىنىڭ بانكا كارتىسىنىڭ خەۋپ – خەتىرىنى باشقۇرۇشنى يەنىمۇ كۈچەيتىش توغرىسىدىكى ئۇقتۇرۇش››نى تارقىتىپ، 2017 – يىلى 5 – ئاينىڭ 1 – كۈنىدىن باشلاپ ھازىر ئىشلىتىلىۋاتقان ماگنىتلىق بانكا كارتىسىنىڭ ئىشلىتىلىشتىن توختايدىغانلىقى، ئۆزەكلىك بانكا كارتىسىنىڭ ئىشلىتىلىدىغانلىقىنى ئېلان قىلدى.
</S>
<S ID=44697>
بانكىلار 2015 – يىلىدىن باشلاپ ماگنىتلىق كارتا تارقىتىشنى توختاتقان بولۇپ، بىخەتەرلىك نۇقتىسىدىن ئېلىپ ئېيتقاندا، ئۆزەكلىك كارتىنى ماگنىتلىق كارتىدەك نۇسخا ئېلىپ كۆپەيتكىلى بولمايدۇ.
</S>
<S ID=44698>
ئۆزەكلىك بانكا كارتىسىنىڭ بىخەتەرلىك دەرىجىسى ۋە مەخپىيەتلىكنى ساقلاش ئىقتىدارى يۇقىرى بولغانلىقتىن، ئۆزەكلىك كارتا ئىشلەتكەندە يامان نىيەتلىك كىشىلەرنىڭ ئوغرىلىقچە كارتا سىيرىش خەۋپ – خەتىرىنى ئازايتقىلى بولىدۇ.
</S>
<S ID=44699>
شۇڭا ماگنىتلىق بانكا كارتىسى بارلار كىملىكى ۋە بانكا كارتىسىنى ئېلىپ، كارتا تارقاتقان بانكىغا بېرىپ ئۆزەكلىك بانكا كارتىسىغا ئالماشتۇرۇۋېلىشى كېرەك.
</S>
<S ID=44700>
    كونا كارتىنى يېڭى كارتىغا ئالماشتۇرۇش مەزگىلىدە، يېڭى كارتا قوزغىتىلىشتىن بۇرۇن كونا كارتا داۋاملىق ئىشلىتىلىدۇ.
</S>
<S ID=44701>
    مۇئامىلىدارلار ئەگەر ئەسلىدىكى بانكا كارتىسى ئارقىلىق قەرز پۇل قايتۇرماقچى بولسا، قەرز پۇل بېجىرگەن بانكىنىڭ قەرز پۇل بېجىرىش بۆلۈمىگە پۇل قايتۇرىدىغان ھېسابنى ئۆزگەرتىپ بېرىشنى ئېيتىپ قويسا بولىدۇ.
</S>
<S ID=44702>
    كۆچمە پۇل مۇئامىلىسىنىڭ راۋاجلىنىشىغا ئەگىشىپ، نۇرغۇن بانكا ئۈندىدار سۇپىسى، يان تېلېفون بانكىسى ئارقىلىق مۇئامىلىدارلارنىڭ بانكا كارتىسىدىكى پۇل قالدۇقىنىڭ ئۆزگۈرۈشىنى قىسقا ئۇچۇر مۇلازىمىتى بىلەن تەمىنلەپ كەلدى.
</S>
<S ID=44703>
كارتا ئىگىلىرى بانكىنىڭ ھۆكۈمەت تەرەپ ئۈندىدار نومۇرىنى قوشۇۋېلىپ ئۆزەكلىك كارتا ھېسابىغا چاتسا، كارتىدىكى ھېساب قالدۇقىنىڭ ئۆزگۈرۈشىنى ئۈندىدار ئارقىلىق ئۆز ۋاقتىدا داۋاملىق بىلىپ تۇرالايدۇ، بۇنداق ئۇسۇلدا تەمىنلىگەن ئۇچۇر ھەقسىز بولۇپ، مۇئامىلىدارلار ئىستېمال قىلغان پۇل سوممىسى قانچىلىك بولۇشىدىن قەتئىينەزەر بانكىلار ئۆز ۋاقتىدا ئۇچۇر ئارقىلىق ئۇقتۇرۇش قىلىدۇ.
</S>
<S ID=44704>
جۇڭگو بانكىسى ئۈندىدار سۇپىسى، يان تېلېفون بانكىسى ئارقىلىق بانكا كارتىسىدىكى پۇل قالدۇقىنىڭ ئۆزگىرىشىنى قىسقا ئۇچۇر مۇلازىمىتى بىلەن ھەقسىز تەمىنلەش ۋاقتىنى 2016 – يىل 12 – ئاينىڭ 31 – كۈنىگىچە قىلىپ بېكىتتى.
</S>
<S ID=44705>
2016 – يىلى 6 – ئاينىڭ ئاخىرغىچە ئاپتونوم رايونىمىزدىكى بانكىلار تارقاتقان ماگنىتلىق كارتا 39 مىليون 20 مىڭ دانە بولۇپ، بانكا كارتىسى ئومۇمىي سانىنىڭ %47.6ىنى ئىگىلىگەن.
</S>
<S ID=44706>
دېمەك، بانكىلارنىڭ مۇئامىلىدارلارنىڭ قولىدىكى بۇ ماگنىتلىق كارتىلارنى يىغىۋېلىپ، يېڭىدىن ئۆزەكلىك كارتا تارقىتىش ۋەزىپىسى ناھايىتى ئېغىر بولغانلىقتىن، مۇئامىلىدارلار ماگنىتلىق بانكا كارتىسى ئىشلىتىلىشتىن توختاشتىن بۇرۇن، چوقۇم قولىدىكى ماگنىتلىق بانكا كارتىسىنى ئۆزەكلىك بانكا كارتىسىغا ئالماشتۇرۇۋېلىشى كېرەك.
</S>
<S ID=44707>
‏
</S>
</TEXT>
/BODY
/DOC