<DOC>
<DOCID>TIANSHAN.551445</DOCID>
<HEADER>
<CLASS>ئۈرۈمچى</CLASS>
<DATE>2016-09-22 15:26:28</DATE>
</HEADER>
<BODY>
<HEADLINE>
<S ID=49888>
«ئىش ئۆملۈكتە، كۈچ بىرلىكتە»
</S>
</HEADLINE>
<TEXT>
<S ID=49889>
   گۈلمىھرە مۇھەممەد
</S>
<S ID=49890>
    ئۈرۈمچى شەھىرىنىڭ تەڭرىتاغ رايونىدىكى ئارابۇلاق يولىغا جايلاشقان ‹‹ئۆمچى+ 50›› تېز تاماقخانىسى يېقىندا نۇرغۇن كىشىنىڭ دىققىتىنى تارتتى.
</S>
<S ID=49891>
كىشىلەر بۇ تېز تاماقخانىنى ئۆملۈك، ئىتتىپاقلىق گۈللىرى پورەكلەپ ئېچىلىۋاتقان ئورۇنلارنىڭ بىرى، دەپ تەرىپلىمەكتە.
</S>
<S ID=49892>
    ئۇنداقتا، بۇ تېز تاماقخانىنىڭ زادى قانداق ئالاھىدىلىكى بار؟
</S>
<S ID=49893>
مەن بۇ ھەقتە ئوقۇرمەنلەرنى ئېنىق چۈشەنچىگە ئىگە قىلىش ئۈچۈن يېقىندا بۇ تېز تاماقخانىدا زىيارەتتە بولدۇم.
</S>
<S ID=49894>
    ‹‹ئۆمچى+ 50›› تېز تاماقخانىسىنى ئېچىشتىكى باش تەشكىللىگۈچى ئۆمەرجان ھوشۇر ئىككى يىلنىڭ ئالدىدا تونۇش – بىلىش، ئەل – ئاغىنىلىرىنى بىر يەرگە يىغىش مەقسىتىدە ‹‹ئۆمچى ھەمكارلىق›› ئۈندىدار توپىنى قۇرغان ھەم تۈرلۈك ئىجابىي تېمىلاردا سۆھبەتلەرنى ئۆتكۈزۈپ كەلگەن ئىكەن.
</S>
<S ID=49895>
    ئۆمەرجان ھوشۇر ‹‹ئۆمچى+ 50›› تېز تاماقخانىسىنىڭ قانداق زۆرۈرىيەت يۈزىسىدىن ئېچىلغانلىقى ئۈستىدە توختىلىپ مۇنداق دېدى: بىر كۈنى ئۈندىدار توپىدا ھەمكارلىشىپ مەبلەغ سېلىپ، بىرەر ئىش قىلىش خىيالىم بارلىقىنى ئوتتۇرىغا قويغانىدىم، ئويلىمىغان يەردىن توپتىكى ئەزالار بەس – بەستە بۇ پىكىرگە قوشۇلىدىغانلىقىنى ئېيتىشتى.
</S>
<S ID=49896>
كۆپ قېتىم پىكىرلىشىش، مەسلىھەتلىشىش ئارقىلىق دەسلەپكى قەدەمدە توپتىكى 50 ئادەم 5000 يۈەندىن چىقىرىپ، يېمەك – ئىچمەك ساھەسىگە مەبلەغ سېلىشنى پىلانلىدۇق.
</S>
<S ID=49897>
شۇنداق قىلىپ ئاپتونوم رايونىمىزنىڭ ھەرقايسى جايلىرىدىكى ھەر مىللەتتىن تەشكىللەنگەن 50 كىشىلىك بۇ قوشۇن 1 – ئاۋغۇست ھەمكارلىقىنىڭ تۇنجى شاھىتى بولغان ‹‹ئۆمچى+ 50›› تېز تاماقخانىسىنى ئاچتۇق.
</S>
<S ID=49898>
    شىنجاڭ مالىيە – ئىقتىساد ئۇنىۋېرسىتېتىنىڭ ئوقۇغۇچىسى ئەكرەم ئەركىن بۇ تېز تاماقخانىغا مەبلەغ سالغۇچىلارنىڭ بىرى بولۇپ، ئۇ بوش ۋاقىتلىرىدا كىتاب سېتىپ تاپقان 5000 يۈەن پۇلىنى مەبلەغ سالدى.
</S>
<S ID=49899>
ئۇ مۇنداق دېدى: بۇرۇندىن ئۆز ئالدىمغا ئىگىلىك تىكلەش ئارزۇيۇم بولغاچقا، ھەمكارلىشىپ مەبلەغ سېلىپ تىجارەت قىلىش خەۋىرىنى ئاڭلىغاندىن كېيىن، دەسلەپكى ئىگىلىكىمنى بۇ يەردىن باشلاشنى لايىق كۆردۈم.
</S>
<S ID=49900>
ھەمكارلىقىمىزنىڭ تېخىمۇ كۆپ ھەمكارلاشقۇچىلارغا يول ئېچىپ بېرىدىغانلىقىغا ئىشەنچىم كامىل.
</S>
<S ID=49901>
    ‹‹ئۆمچى+ 50›› تېز تاماقخانىسىغا غىزالانغىلى كەلگەن نۇرىمانگۈل ساۋۇت مۇنداق دېدى: بۇ تېز تاماقخانىنىڭ 50 خوجايىنى بارلىقىنى ئاڭلاپ، ئۇلارنى قوللاش مەقسىتىدە بۇ تاماقخانىغا كەلدىم، ئۇلارنىڭ بۇ ئىشى كىشىنى تولىمۇ سۆيۈندۈرىدۇ.
</S>
<S ID=49902>
ناۋادا، يەنە مۇشۇنداق ھەمكارلىشىپ مەبلەغ سېلىش پۇرسىتى بولسا، مەنمۇ بۇ قوشۇنغا ئەزا بولىمەن.
</S>
<S ID=49903>

</S>
</TEXT>
/BODY
/DOC