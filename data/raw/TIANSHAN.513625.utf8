<DOC>
<DOCID>TIANSHAN.513625</DOCID>
<HEADER>
<CLASS>خەلقئارا</CLASS>
<DATE>2016-03-29 12:59:29</DATE>
</HEADER>
<BODY>
<HEADLINE>
<S ID=22532>
بېكىنمىچىلىك ياۋروپا بىلەن ئامېرىكىنىڭ دىپلوماتىيە سىياسىتىدىكى نۇقسانلارنى ئەكس ئەتتۈرۈپ بەردى
</S>
</HEADLINE>
<TEXT>
<S ID=22533>
   يېقىندىن بۇيان شىددەت بىلەن ئەۋج ئالغان مۇساپىرلار دولقۇنىغا يۈزلەنگەن ياۋروپادىكى بەزى دۆلەتلەر بەس – بەستە چېگرا لىنىيەسىدە تىكەنلىك سىم تورلارنى ئورنىتىشقا باشلىدى؛ نۇرغۇن كۆچمەن مېكسىكا چېگراسىدىن ئامېرىكىغا كىرمەكچى بولغاندا، ئامېرىكىدىكى سىياسىيونلار پاسىل تام ياساشنى ئوتتۇرىغا قويدى. مۇشۇنداق خىلمۇ خىل ئالامەتلەر ياۋروپا ۋە ئامېرىكا قىتئەسىدىكى دۆلەتلەرنىڭ سىياسىي، ئىقتىسادىي ۋە ئىجتىمائىي ساھەسىدىكى بېكىنمىچىلىكى كۈندىن – كۈنگە گەۋدىلىك بولۇۋاتقانلىقىنى ئىپادىلەپ بەردى.
</S>
<S ID=22534>
   بىر نەچچە يىلدىن بۇيان ياۋروپا ئىلگىرى – كېيىن بولۇپ، نۇرغۇن قىيىنچىلىققا دۇچ كەلدى، ئالدى بىلەن قەرز كىرىزىسى، ئاندىن مۇساپىرلار كىرىزىسى دېگەندەك، بۇنىڭ بىلەن بىللە، بۇ كىرىزىسنى ھەل قىلىش يولى تېپىلمىدى. مۇساپىرلار دولقۇنى ئالدىدا، ياۋروپادىكى بەزى دۆلەتلەر چېگرانى باشقۇرۇش – كونترول قىلىشنى كۈچەيتىپ، قوغلاش، توسۇش ئۇسۇلىنى قوللىنىپ، مۇساپىرلارنى توسىماقچى بولدى.
</S>
<S ID=22535>
   ماكېدونىيە، سىلوۋېنىيە، كىرودىيە ۋە سېربىيە مۇساپىرلارغا چېگراسىنى تاقاپ، مۇساپىرلارنىڭ ياۋروپاغا بارىدىغان بالقان لىنىيەسىنى ئۈزۈۋەتتى.
</S>
<S ID=22536>
ماكېدونىيە ئەمەلدارى 15 – مارت مۇنداق دېدى: ھەربىي تەرەپ قانۇنسىز چېگرادىن كىرگەن 1500 مۇساپىرنى قوشنا دۆلەت گىرېتسىيەگە ئاپىرىپ قويدى.
</S>
<S ID=22537>
مۇساپىرلارنىڭ ياۋروپادىكى باشقا دۆلەتلەرگە بارىدىغان ‹‹بالقان لىنىيەسى›› ئۈزۈلۈپ قالغانلىقى تۈپەيلىدىن، نۇرغۇن مۇساپىر گىرېتسىيەدە توختاپ قېلىپ، قىيىن ئەھۋالغا چۈشۈپ قالغان، بۇنىڭ بىلەن مۇساپىرلار لاگېرى ئادەمگە لىق تولغان.
</S>
<S ID=22538>
   ئىقتىسادىي ساھەدە ئامېرىكا ‹‹دۆلەت خەۋپسىزلىكى››نى باھانە قىلىپ، چەت ئەل مەبلىغى كارخانىسىنىڭ ئامېرىكىغا كىرىشىنى ئارقا – ئارقىدىن توسىغان. ئەنگلىيە ‹‹تايمىس گېزىتى›› تور پونكىتىنىڭ يېقىندا ئېلان قىلغان ماقالىسىدە مۇنداق دېيىلگەن: ئامېرىكا يېقىندىن بۇيان قورۇقچىلىق جەھەتتە تېرە تاراقشىتىپ، يول توسۇقى ئورنىتىپ، مەبلەغ سېلىش ئويى بولغان بەزى جۇڭگو كارخانىلىرىغا كاشىلا قىلدى.
</S>
<S ID=22539>
ئامېرىكا ئاقىللار ئامبىرى ‹‹تىنچلىق قۇرۇلۇشى ئىتتىپاقى›› تەشكىلاتىنىڭ يۇقىرى دەرىجىلىك تەتقىقاتچىسى كرىستوفېر خوللسوك ماقالىسىدە مۇنداق دېگەن: ئامېرىكا 1 – دۇنيا ئۇرۇشىدىن كېيىن، يەككىچىلىك سىياسىتىنى يولغا قويدى، ھازىر، بەزى ئالامەتلەردىن قارىغاندا، ئامېرىكا جەمئىيىتى يەنە بىر قېتىم ‹‹ئىچىگە قاراپ يۈزلەنمەكتە››، ئامېرىكا جەمئىيىتىدە بارلىققا كەلگەن بارغانسېرى كۈچىيىۋاتقان يەككىچىلىك ئەكس تەسىر ئېلىپ كېلىشى مۇمكىن.
</S>
<S ID=22540>
   جۇڭگو ئىجتىمائىي پەنلەر ئاكادېمىيەسى ئامېرىكا تەتقىقات ئورنىنىڭ كاندىدات تەتقىقاتچىسى فەن يوڭپېڭ شىنخۇا ئاگېنتلىقى مۇخبىرىنىڭ زىيارىتىنى قوبۇل قىلغاندا مۇنداق دېدى: ياۋروپانىڭ كۆچمەنلەرنى چەتكە قېقىش ۋە ئامېرىكا ئوتتۇرىغا قويغان ‹‹تىنچ ئوكيان ھالقىغان ھەمراھلىق مۇناسىۋىتى كېلىشىمى›› (TPP) كەڭ مەنىدىن ئېيتقاندا، ھەممىسى بېكىنمىچىلىك بولۇپ، ئامېرىكا بىلەن ياۋروپا جەمئىيىتى كېسىلىنىڭ ئىپادىسى.
</S>
<S ID=22541>
   مەيلى ياۋروپانىڭ مۇساپىرلارنى توسۇش ئۈچۈن ئورناتقان تىكەنلىك سىم تور بولسۇن ياكى ئامېرىكا تەشەببۇس قىلىۋاتقان ‹‹تىنچ ئوكيان ھالقىغان ھەمراھلىق مۇناسىۋىتى كېلىشىمى›› (TPP) بولسۇن، ھەممىسى غەرب ئەللىرىنىڭ مەنپەئىتى بىلەن ئەۋزەللىكىنى ساقلاش ئۈچۈن كۆرسەتكەن تىرىشچانلىقى.
</S>
<S ID=22542>
   فەن يوڭپېڭ مۇنداق دېدى: ئامېرىكا بىلەن ياۋروپانىڭ مۇساپىرلارنى چەتكە قېقىشى تارىختا تۇنجى قېتىملىقى ئەمەس، بۇنىڭ سەۋەبىنى ئىقتىسادىي نۇقتىدىن ئىزدەشكە بولىدۇ.
</S>
<S ID=22543>
ئىقتىسادنىڭ ئېشىشى كۈچىيىۋاتقان، ئىشقا ئورۇنلاشتۇرۇش يېتەرلىك، خەلقنىڭ پاراۋانلىقى مۇقىم بولۇۋاتقان مەزگىلدە، سىرتتىن كەلگەن كۆچمەنلەر چوڭ مەسىلىنى كەلتۈرۈپ چىقارمايدۇ، ئەمما ئىقتىساد ناچارلىشىدىكەن، سىرتتىن كەلگەن كۆچمەنلەر ئومۇميۈزلۈك ھۇجۇم نىشانى بولۇپ قېلىشى مۇمكىن.
</S>
<S ID=22544>
   فەن يوڭپېڭ مۇنداق دېدى: ھازىر، كۈچلۈك سودا رىقابىتى ئالدىدا ئامېرىكا بېكىنمىچىلىك سىياسىتىنى قوللىنىۋاتىدۇ، ھالبۇكى، ئۆزى كۈچلۈك بولغان ساھەلەردە ئامېرىكا ئىشىكنى ئېچىۋېتىشنى تەشەببۇس قىلماقتا. ئامېرىكىنىڭ ‹‹تىنچ ئوكيان ھالقىغان ھەمراھلىق مۇناسىۋىتى كېلىشىمى›› (TPP) نى تەشەببۇس قىلىشى مۇنداق بىر سەۋەب تۈپەيلىدىن بولغان بولۇشى مۇمكىن، يەنى ئامېرىكىنىڭ دۇنيا سودا سىستېمىسىدىكى ئورنى كۈچلۈكلۈكتىن ئاجىزلىققا قاراپ ئۆزگەردى، بۇ ئامېرىكىنىڭ بۇرۇلۇش نۇقتىسىغا دۇچ كەلگەنلىكىنىڭ كۆرۈنەرلىك بېشارىتى.
</S>
<S ID=22545>
   ئامېرىكا مەغرىب تەتقىقات مەركىزىنىڭ تەتقىقاتچىسى جاڭ چۇچۇ شىنخۇا ئاگېنتلىقى مۇخبىرىنىڭ زىيارىتىنى قوبۇل قىلغاندا مۇنداق دېدى: ئەنگلىيە ۋە فىرانسىيەدەك كونا مۇستەملىكىچىلىكتىن تارتىپ، ئامېرىكىدەك ‹‹يېڭى مۇستەملىكىچىلىك››لەرگىچە، غەرب ئەللىرى ئېنىق ۋە يوشۇرۇن زومىگەرلىكنى ئىلگىرى سۈرۈش بىلەن بىللە، تەشەببۇس قىلغان ‹‹سودا ئەركىنلىكى››، ‹‹ئىقتىسادنىڭ دۇنياۋىلىشىشى›› قاتارلىق پىرىنسىپ ھەقىقىي مەنىدىكى باراۋەرلىك ۋە ئەركىنلىكنى ئىشقا ئاشۇرۇش ئەمەس.
</S>
<S ID=22546>
   تەھلىلچىلەر مۇنداق دېدى: ياۋروپا ۋە ئامېرىكا قىتئەسىدىكى دۆلەتلەرنىڭ بېكىنمىچىلىكى باشقىلارغا زىيان يەتكۈزۈپمۇ ئۆزى پايدا ئالالمايدىغان قىلمىش.
</S>
<S ID=22547>
ياۋروپا ۋە ئامېرىكا ئەللىرى ئۆزىنىڭ ئىلگىرى ئوتتۇرىغا قويغان بەزى دىپلوماتىيە سىياسىتىنى چوڭقۇر ئويلىنىپ كۆرۈشى كېرەك.
</S>
<S ID=22548>
   ياۋروپا ۋە ئامېرىكا قىتئەسىدىكى دۆلەتلەر مۇساپىرلار مەسىلىسىدە ئوتتۇرا شەرق مۇساپىرلىرىنىڭ پەيدا بولۇش سەۋەبىنى تونۇپ يېتىشى كېرەك. ئەمەلىيەتتە، بۇ مۇساپىرلارنىڭ پەيدا بولۇشى ياۋروپا ۋە ئامېرىكا قىتئەسىدىكى دۆلەتلەر باشقا دۆلەتلەرنىڭ ئىچكى سىياسىتىگە ئارىلىشىپ، ئوتتۇرا شەرقتە ‹‹ۋاكالەتچى ئۇرۇشى››نى قوزغىغانلىقى تۈپەيلىدىن، ئوتتۇرا شەرقنىڭ ئەسلىدىكى تەرتىپىنى ۋەيران قىلىۋەتكەنلىكى بىلەن زىچ مۇناسىۋەتلىك. مۇساپىرلار كىرىزىسى ئالدىدا، مۇبادا ياۋروپا ئەللىرى ئاددىي ۋە قوپاللىق بىلەن ‹‹ئىشىكنى تاقاپ ئىشنى تۈگىتىش›› ئۇسۇلىنى قوللانسا، ئۇنداقتا، نەگە بېرىشىنى بىلەلمەي تېڭىرقاپ يۈرگەن مۇساپىرلارنى ‹‹شام ئىسلام دۆلىتى›› قاتارلىق ئەسەبىي تەشكىلاتلار ئۆزىگە قارىتىپ، تېررورلۇق تەھدىتى ئازىيىش ئەمەس، ئەكسىچە كۆپىيىدۇ، ياۋروپا ۋە ئامېرىكا قىتئەسىدىكى دۆلەتلەر ھەتتا پۈتكۈل دۇنيادىكى باشقا دۆلەتلەر خەۋپكە ئۇچرىشى مۇمكىن.
</S>
<S ID=22549>
شىنخۇا ئاگېنتلىقى
</S>
<S ID=22550>
‏
</S>
</TEXT>
/BODY
/DOC