<DOC>
<DOCID>TIANSHAN.498375</DOCID>
<HEADER>
<CLASS>مەملىكەت</CLASS>
<DATE>2016-02-17 12:15:26</DATE>
</HEADER>
<BODY>
<HEADLINE>
<S ID=11964>
بېيجىڭ، تيەنجىن، خېبېينىڭ ‹‹13–بەش يىللىق›› يىرىك پىلانى ئېلان قىلىندى
</S>
</HEADLINE>
<TEXT>
<S ID=11965>
   شىنخۇا ئاگېنتلىقى، بېيجىڭ، 16 – فېۋرال تېلېگراممىسى: يېقىندا ‹‹<13– بەش يىل> مەزگىلىدىكى بېيجىڭ، تيەنجىن، خېبېينىڭ خەلق ئىگىلىكى ۋە ئىجتىمائىي تەرەققىياتىنىڭ يىرىك پىلانى›› (تۆۋەندە قىسقارتىلىپ ‹‹يىرىك پىلان›› دېيىلدى) ئېلان قىلىنىپ يولغا قويۇلدى، بۇ مەملىكەت بويىچە تۇنجى ئۆلكە – شەھەر ھالقىغان رايون خاراكتېرلىك 13 – بەش يىللىق يىرىك پىلان.
</S>
<S ID=11966>
   ‹‹يىرىك پىلان››دا ‹‹بېيجىڭ، تيەنجىن، خېبېينى ماس تەرەققىي قىلدۇرۇش يىرىك پىلان پىروگراممىسى›› ئاساسىي قوللانما قىلىنغان بولۇپ، بېيجىڭ، تيەنجىن، خېبېينى بىر رايون سۈپىتىدە بىر تۇتاش پىلانلاپ، شەھەرلەر توپىنىڭ تەرەققىياتى، كەسىپلەرنىڭ تىپىنى ئۆزگەرتىش ۋە دەرىجىسىنى ئۆستۈرۈش، قاتناش ئەسلىھە قۇرۇلۇشى، ئىجتىمائىي ئىشلار، خەلق تۇرمۇشىنى ياخشىلاش جەھەتلەردە بىر گەۋدىلەشتۈرۈلدى ۋە ئورۇنلاشتۇرۇلدى، بۇنىڭدا بېيجىڭ، تيەنجىن، خېبېينىڭ نىشانى ئوخشاش بولغان، تەدبىرلىرى بىر گەۋدىلەشكەن، ئەۋزەللىكلىرى ئارقىلىق بىر – بىرىنى تولۇقلايدىغان، ئۆزئارا نەپ يەتكۈزىدىغان، ئورتاق پايدا ئالىدىغان تەرەققىيات يېڭى ئەندىزىسىنى شەكىللەندۈرۈش مەقسەت قىلىندى.
</S>
<S ID=11967>
   ‹‹يىرىك پىلان››دا يېڭىلىق يارىتىش، ماس بولۇش، يېشىل بولۇش، ئېچىۋېتىش، ئورتاق بەھرىلىنىشتەك تەرەققىيات ئىدىيەسى باش يېتەكچى قىلىنىپ، ئىقتىسادىي تەرەققىياتنىڭ يېڭى نورمال ھالىتىگە يېتەكچىلىك قىلىدىغان تۈزۈلمە – مېخانىزم ۋە تەرەققىيات ئۇسۇلىنى شەكىللەندۈرۈش ئۈستىدە ئىزدىنىلدى، شۇنداقلا ھەر قايسى ساھەلەرنىڭ كونكرېت تەرەققىيات نىشانى ئوتتۇرىغا قويۇلدى: 2020 – يىلىغىچە بېيجىڭ – تيەنجىن – خېبېي رايونىنىڭ ئومۇمىي ئەمەلىي كۈچىنى يەنىمۇ ئۆستۈرۈپ، ئىقتىسادنىڭ ئوتتۇرا، يۇقىرى سۈرئەتتە ئېشىشىنى ساقلاپ، قۇرۇلمىنى تەڭشەشتە مۇھىم نەتىجىلەرگە ئېرىشىش؛ ماس تەرەققىياتتا باسقۇچلۇق ئۈنۈمگە ئېرىشىپ، پايتەختنىڭ ‹‹چوڭ شەھەر كېسىلى›› مەسىلىسىنى ھەل قىلىپ، رايونلار بىر گەۋدىلەشكەن قاتناش تورىنى ئاساسىي جەھەتتىن شەكىللەندۈرۈپ، جامائەت مۇلازىمىتىنى ئورتاق قۇرۇپ، ئورتاق بەھرىلىنىشتە پائال نەتىجىگە ئېرىشىپ، ماس تەرەققىيات ۋە ئامىللارنىڭ يۈرۈشۈپ تۇرۇشىنى چەكلەيدىغان تۈزۈلمە – مېخانىزم توسالغۇلارنى ھەل قىلىش؛ ئېكولوگىيەلىك مۇھىت سۈپىتىنى كۆرۈنەرلىك ياخشىلاپ، ئىشلەپچىقىرىش ئۇسۇلى ۋە تۇرمۇش ئۇسۇلىنى يېشىل، تۆۋەن كاربونلۇق سەۋىيەسىدىن ئۆستۈرۈش؛ خەلقنىڭ تۇرمۇش سەۋىيەسى ۋە سۈپىتىنى ئومۇميۈزلۈك ئۆستۈرۈپ ۋە ياخشىلاپ، شەھەر – يېزا ئاھالىلىرىنىڭ كىرىمىنى تېز ئاشۇرۇپ، ئىشقا ئورۇنلاشتۇرۇش، مائارىپ، مەدەنىيەت، ئىجتىمائىي سۇغۇرتا، داۋالىنىش سۇغۇرتىسى، تۇرالغۇ قاتارلىق جامائەت مۇلازىمىتى سىستېمىسىنى يەنىمۇ مۇكەممەللەشتۈرۈپ، ئاساسىي جامائەت مۇلازىمىتىنى تەڭپۇڭلاشتۇرۇش سەۋىيەسىنى تەدرىجىي ئۆستۈرۈش كېرەك.
</S>
</TEXT>
/BODY
/DOC