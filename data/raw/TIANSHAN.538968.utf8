<DOC>
<DOCID>TIANSHAN.538968</DOCID>
<HEADER>
<CLASS>مەملىكەت</CLASS>
<DATE>2016-08-05 11:33:38</DATE>
</HEADER>
<BODY>
<HEADLINE>
<S ID=37241>
غەربىي رايوننى كەڭ كۆلەمدە ئېچىش: غەربىي رايوننىڭ ‹‹كېيىن تەرەققىي قىلىپ ئېشىپ كېتىش››ىدىكى تۈرتكىلىك كۈچ
</S>
</HEADLINE>
<TEXT>
<S ID=37242>
   بۇ يىل چىڭخەي – شىزاڭ تۆمۈر يولىدا قاتناش باشلانغانلىقىنىڭ ئون يىللىقى. ئىلگىرى شىزاڭ ئاپتونوم رايونىنىڭ ناچۈ ناھىيەسىدە باقمىچىلىق قىلىدىغان لوساڭچىلى چىڭخەي – شىزاڭ تۆمۈر يولىدا قاتناش باشلانغاندىن كېيىن ساياھەتچىلەرنىڭ تۈركۈملەپ كېلىشىدەك سودا پۇرسىتىنى چىڭ تۇتۇپ، 105 كەنت ئاھالىسىنى تەشكىللەپ، چارۋىچىلىق ھەمكارلىق كوپىراتىپى قۇردى.
</S>
<S ID=37243>
ھازىر بۇ ھەمكارلىق كوپىراتىپىنىڭ يىللىق سېتىش كىرىمى 3 مىليون يۈەندىن ئېشىپ، بۇلتۇر پاي قوشقان كەنت ئاھالىلىرىنىڭ ھەر بىر پېيىغا 14 مىڭ يۈەندىن پايدا تەقسىم قىلىپ بېرىلدى.
</S>
<S ID=37244>
   چىڭخەي – شىزاڭ تۆمۈر يولى ئېلىمىزنىڭ غەربىي رايوننى كەڭ كۆلەمدە ئېچىشتىكى نامايەندە خاراكتېرلىك نۇقتىلىق قۇرۇلۇشلارنىڭ بىرى.
</S>
<S ID=37245>
لوساڭچىلى بىلەن كەنت ئاھالىلىرىنىڭ ئىگىلىك تىكلەش تارىخى غەربىي رايوننى كەڭ كۆلەمدە ئېچىش ئارقىلىق غەربىي رايوندىكى نامرات رايونلارنىڭ نامراتلىقتىن قۇتۇلۇپ بېيىغانلىقىنىڭ ئىخچام كۆرۈنۈشى.
</S>
<S ID=37246>
   ج ك پ مەركىزى كومىتېتى 2000 – يىلى يانۋاردا خەلق ئىگىلىكى ۋە ئىجتىمائىي تەرەققىياتنىڭ 15 – بەش يىللىق يىرىك پىلانىنى تۈزۈش توغرىسىدىكى تەكلىپتە غەربىي رايوننى كەڭ كۆلەمدە ئېچىش ئىستراتېگىيەسىنى يولغا قويۇشنىڭ فاڭجېنى، نىشانى ۋە نۇقتىلىق ۋەزىپىلىرىنى ئوتتۇرىغا قويدى.
</S>
<S ID=37247>
بۇ تەرەققىيات ئىستراتېگىيەسى چۇڭچىڭ، سىچۇەن، گۇاڭشى، شىنجاڭ قاتارلىق غەربىي رايوندىكى 12 ئۆلكە، ئاپتونوم رايوننى قاپلاپ، غەربىي رايوندىكى 400 مىليون ئاھالىگە نەپ يەتكۈزدى.
</S>
<S ID=37248>
   شۇ يىلى يەنە ئېلىمىز يولغا قويغان غەربىي رايوننى كەڭ كۆلەمدە ئېچىش ئىستراتېگىيەسىدە ماھىيەتلىك قەدەم تاشلىنىپ، چىڭخەي – شىزاڭ تۆمۈر يولىدا پۈتۈن لىنىيە بويىچە قۇرۇلۇش باشلاندى، غەربىي رايوندا تېرىلغۇدىن ئورمانغا، ئوتلاققا قايتۇرۇش قۇرۇلۇشى قاتارلىق نۇقتىلىق قۇرۇلۇشلار كەينى – كەينىدىن باشلاندى، بۇ قۇرۇلۇشلار ئۇل ئەسلىھە قۇرۇلۇشى، كەسىپ قۇرۇلمىسى، ئېكولوگىيەنى قوغداش، پەن – تېخنىكا، مائارىپ ۋە خەلق تۇرمۇشى قاتارلىق نۇرغۇن تەرەپلەرنى ئۆز ئىچىگە ئالدى.
</S>
<S ID=37249>
   لەنجۇ ئۇنىۋېرسىتېتىنىڭ مۇئاۋىن مۇدىرى، رايون ئىقتىسادشۇناسى گاۋ شىنسەي: غەربىي رايوننى كەڭ كۆلەمدە ئېچىش ئىستراتېگىيەسىنىڭ يولغا قويۇلۇشى ئېلىمىزنىڭ رايون ئىقتىسادىي سىياسىتىنىڭ تەڭپۇڭسىز تەرەققىيات ئىستراتېگىيەسىدىن بارا – بارا رايونلار ئارا تەرەققىيات پەرقىنى تەدرىجىي كىچىكلىتىش، رايونلار ئىقتىسادىنى ماس تەرەققىي قىلدۇرۇشتا چىڭ تۇرۇشقا ئۆزگىرىپ، ئېلىمىز ئىقتىسادىنىڭ داۋاملىق تېز تەرەققىي قىلىشى ئۈچۈن تېخىمۇ كەڭ بوشلۇق ئېچىلغانلىقىدىن دېرەك بېرىدۇ.
</S>
<S ID=37250>
غەربىي رايوننى كەڭ كۆلەمدە ئېچىش ئىستراتېگىيەسىنىڭ يولغا قويۇلۇشى بىلەن غەربىي رايونلار تارىختىكى ئەڭ ياخشى تەرەققىيات مەزگىلىگە قەدەم قويدى.
</S>
<S ID=37251>
غەربىي رايوننى كەڭ كۆلەمدە ئېچىش غەربىي رايوننىڭ كېيىن تەرەققىي قىلىپ ئېشىپ كېتىشىدىكى تۈرتكىلىك كۈچ بولۇپ قالدى، دېدى.
</S>
<S ID=37252>
   2006 – يىلى 1 – ئىيۇل چىڭخەي – شىزاڭ تۆمۈر يولىدا پۈتۈن لىنىيە بويىچە قاتناش باشلاندى.
</S>
<S ID=37253>
شىزاڭ ئاپتونوم رايونلۇق سودا – سانائەتچىلەر بىرلەشمىسىنىڭ مۇئاۋىن رەئىسى لياۋ يىدۇڭ مۇنداق دېدى: چىڭخەي – شىزاڭ تۆمۈر يولى غەربىي رايوننى كەڭ كۆلەمدە ئېچىشتىكى مۇھىم قاتناش يولىغا ئايلىنىپ، ئىچكىرىدىكى سودىگەرلەرنىڭ غەربىي رايونلارغا مەبلەغ سېلىش يېڭى دولقۇنىنى قوزغىدى، شىزاڭنىڭ يوشۇرۇن بايلىق ئەۋزەللىكىنى تېز گەۋدىلەندۈرۈپ، ئۆزىنى تەرەققىي قىلدۇرۇش ئىقتىدارىنى ئاشۇردى.
</S>
<S ID=37254>
   غەربىي رايوننى كەڭ كۆلەمدە ئېچىش ئىستراتېگىيەسى يولغا قويۇلغاندىن بۇيان، غەربنىڭ توكىنى شەرققە يەتكۈزۈش، غەربنىڭ گازىنى شەرققە يەتكۈزۈش قاتارلىق چوڭ – چوڭ قۇرۇلۇشلار كەينى – كەينىدىن باشلاندى ھەم ئىشلەپچىقىرىشقا كىرىشتۈرۈلدى.
</S>
<S ID=37255>
دۆلەت تەرەققىيات ۋە ئىسلاھات كومىتېتىنىڭ سانلىق مەلۇماتىدا: 2000 – يىلىدىن 2005 – يىلغىچە غەربىي رايونلارنىڭ ئىشلەپچىقىرىش ئومۇمىي قىممىتى يىلىغا ئوتتۇرا ھېساب بىلەن %10.6 ئاشقانلىقى، 2010 – يىلى بىلەن 2005 – يىلىنى سېلىشتۇرغاندا، غەربىي رايونلارنىڭ ئاساسلىق ئىقتىسادىي كۆرسەتكۈچى بىر قاتلانغانلىقى، ئىشلەپچىقىرىش ئومۇمىي قىممىتى يىلىغا ئوتتۇرا ھېساب بىلەن %13.6 ئېشىپ، مەملىكەتنىڭ %11.2لىك ئېشىش سۈرئىتىدىن تېز بولغانلىقى كۆرسىتىلدى.
</S>
<S ID=37256>
   ‹‹12 – بەش يىل››دا، دۆلەت غەربىي رايونلارغا مەبلەغ سېلىش سالمىقىنى داۋاملىق ئاشۇردى، 2015 – يىلىلا غەربىي رايوننى كەڭ كۆلەمدە ئېچىش نۇقتىلىق قۇرۇلۇشى بويىچە 30 تۈردە يېڭىدىن ئىش باشلىنىپ، مەبلەغ سېلىش ئومۇمىي كۆلىمى 768 مىليارد 652 مىليون يۈەنگە يەتتى.
</S>
<S ID=37257>
بۇ نۇقتىلىق قۇرۇلۇشلار ئاساسلىقى غەربىي رايوندىكى تۆمۈر يول، تاشيول، چوڭ تىپتىكى سۇچىلىق تۈگۈنى ۋە ئېنېرگىيە قاتارلىق چوڭ – چوڭ ئۇل ئەسلىھە قۇرۇلۇشى ساھەلىرىنى ئۆز ئىچىگە ئالدى.
</S>
<S ID=37258>
   ئىگىلىنىشىچە، 2000 – يىلىدىن 2015 – يىلىغىچە غەربىي رايوننى كەڭ كۆلەمدە ئېچىش بويىچە 270 نۇقتىلىق قۇرۇلۇش تۈرىدە ئىش باشلىنىپ، پىلاندىكى مەبلەغ سېلىش كۆلىمى 5 تىرىليون 607 مىليارد 700 مىليون يۈەنگە يەتكەن.
</S>
<S ID=37259>
   ئىستاتىستىكىلىق مەلۇماتتا كۆرسىتىلىشىچە: غەربىي رايوننى كەڭ كۆلەمدە ئېچىش ئىستراتېگىيەسى يولغا قويۇلغاندىن بۇيان، غەربىي رايونلار ئىقتىسادىنىڭ ئېشىش سۈرئىتى تېز، ئۇنىۋېرسال ئەمەلىي كۈچىنىڭ ئېشىشى ئەڭ روشەن، شەھەر، يېزا ئاھالىسى ئېرىشكەن نەپ ئەڭ كۆپ بولغان، غەربىي رايوننىڭ ئۇل ئەسلىھەلىرى كۆرۈنەرلىك ياخشىلىنىپ، ئېكولوگىيە قۇرۇلۇشى ۋە مۇھىت ئاسراشتا ئۈنۈم ھاسىل قىلىنغان، نۇقتىلىق رايون ۋە ئالاھىدە كەسىپلەرنىڭ تەرەققىياتى كۆرۈنەرلىك تېزلەشكەن، ئىجتىمائىي ئىشلاردىكى ئاجىز ھالقىلار كۈچەيتىلىپ، ئاز سانلىق مىللەت رايونلىرى ۋە چەت، يىراق، نامرات رايونلارنىڭ نامراتلىقتىن قۇتۇلۇپ بېيىش قەدىمى تېزلىتىلگەن.
</S>
<S ID=37260>
   چىڭخەي – شىزاڭ تۆمۈر يولىنى مىسالغا ئالساق، 2006 – يىلدىن بۇيان، شىزاڭدىكى %75 يۈك چىڭخەي – شىزاڭ تۆمۈر يولى ئارقىلىق توشۇلغان.
</S>
<S ID=37261>
2005 – يىلىدىن 2015 – يىلغىچە شىزاڭ ئاپتونوم رايونىنىڭ ئىشلەپچىقىرىش ئومۇمىي قىممىتى(GDP) 24 مىليارد 880 مىليون يۈەندىن ئېشىپ، 102 مىليارد 600 مىليون يۈەنگە يېتىپ، چىڭخەي – شىزاڭ تۆمۈر يولىدا قاتناش باشلىنىشتىن ئىلگىرىكى ئىشلەپچىقىرىش ئومۇمىي قىممىتىنىڭ تۆت ھەسسىسىگە توغرا كەلگەن.
</S>
<S ID=37262>
چىڭخەي ئۆلكىسىنىڭ GDP سى 64 مىليارد 100 مىليون يۈەندىن ئېشىپ، 241 مىليارد 700 مىليون يۈەنگە يېتىپ، چىڭخەي – شىزاڭ تۆمۈر يولىدا قاتناش باشلىنىشتىن ئىلگىرىكى ئىشلەپچىقىرىش ئومۇمىي قىممىتىنىڭ تۆت ھەسسىسىگە يېقىنلاشقان.
</S>
<S ID=37263>
   غەربىي رايونلاردىكى ئامما غەربىي رايوننى كەڭ كۆلەمدە ئېچىش داۋامىدا غايەت زور نەپكە ئېرىشتى.
</S>
<S ID=37264>
شىزاڭدا لوساڭچىلىغا ئوخشاش ساياھەتچىلىككە ئاكتىپ ئاتلانغان ئامما 320 مىڭ كىشىگە يەتتى، بۇنىڭ ئىچىدە دېھقان – چارۋىچى 100 مىڭدەك بولۇپ، كىشى بېشى يىللىق كىرىمى 10 مىڭ يۈەندىن ئاشىدۇ.
</S>
<S ID=37265>
شىزاڭدىكى ساياھەتچىلىك تارماقلىرىنىڭ ئىستاتىستىكىسىدا كۆرسىتىلىشىچە، شىزاڭ ئاپتونوم رايونى 2015 – يىلى دۆلەت ئىچى – سىرتىدىن كەلگەن 20 مىليون 180 مىڭ ئادەم(قېتىم) ساياھەتچىنى كۈتۈۋالغان، ساياھەت كىرىمى 28 مىليارد 200 مىليون يۈەنگە يەتكەن.
</S>
<S ID=37266>
   دۆلەت تەرەققىيات ۋە ئىسلاھات كومىتېتى غەربىي رايوننى كەڭ كۆلەمدە ئېچىش مەھكىمىسىنىڭ باشلىقى تيەن جىنچېن يېقىندا مۇنداق دېدى: ‹‹بىر بەلباغ بىر يول›› قۇرۇلۇشىنىڭ ئىلگىرى سۈرۈلۈشى بىلەن غەربىي رايونلار يەنە بىر تەرەققىيات پۇرسىتى مەزگىلىنى كۈتۈۋالدى.
</S>
<S ID=37267>
غەربىي رايونلار جۇغراپىيەلىك ئەۋزەللىكىنى پائال جارى قىلدۇرۇپ، ئوچۇق ئىقتىسادنى تەرەققىي قىلدۇرۇپ، ئىقتىسادىي تەرەققىيات يېڭى بوشلۇقىنى ئۈزلۈكسىز كېڭەيتىشى كېرەك.
</S>
<S ID=37268>
(شىنخۇا ئاگېنتلىقى، گەنسۇ، 10 – ئىيۇل تېلېگراممىسى)
</S>
<S ID=37269>
‏
</S>
</TEXT>
/BODY
/DOC