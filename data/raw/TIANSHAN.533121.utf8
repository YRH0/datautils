<DOC>
<DOCID>TIANSHAN.533121</DOCID>
<HEADER>
<CLASS>ئىجتىمائىي خەۋەرلەر</CLASS>
<DATE>2016-07-07 11:15:27</DATE>
</HEADER>
<BODY>
<HEADLINE>
<S ID=32265>
ئاۋات ناھىيەسى يېزا–بازارلاردىكى يېزا ئىگىلىك مەھسۇلاتلىرى سودا بازارلىرىنى كېڭەيتتى
</S>
</HEADLINE>
<TEXT>
<S ID=32266>
    ئامانگۈل ئۆمەر خەۋەر قىلىدۇ: ئاۋات ناھىيەسى يېقىنقى يىللاردىن بۇيان يېزا – بازارلاردىكى يېزا ئىگىلىك مەھسۇلاتلىرى سودا بازارلىرىنىڭ كۆلىمىنى كېڭەيتىپ، ئەسلىھەلىرىنى يۈرۈشلەشتۈرۈپ، تىجارىتىنى جانلاندۇرۇپ، دېھقانلار كىرىمىنىڭ ئېشىشىغا ۋە دېھقانلارنىڭ قوشۇمچە كەسىپ بىلەن شۇغۇللىنىشىغا، ئىشقا ئورۇنلىشىشىغا تۈرتكە بولدى.
</S>
<S ID=32267>
   غورۇچۆل بازىرىنىڭ شېكەركۆل مەھەللىسىدىكى مەتنىياز تۇراقنىڭ تېرىلغۇ يېرى ئاز بولغانلىقتىن، بۇلتۇردىن باشلاپ بازارغا تۇتاش يول بويلىرىدا كىچىك ھارۋىسىنى سۆرەپ يەل – يېمىش تىجارىتى قىلاتتى. غورۇچۆل بازىرىدا 2011 – يىلى يېزا ئىگىلىك مەھسۇلاتلىرى سودا بازىرى قۇرۇلغاندا لاپاسلىق تىجارەت ئورنىدىن بىرنى ئىجارە ئالدى، مۇقىم تىجارەت ئورنى بولغاچقا خېرىدارلىرى كۆپىيىپ، سودىسى جانلاندى. 2013 – يىلى سودا بازىرىغا يانداش سېلىنغان بىر دۇكاننى ئىجارە ئېلىپ تىجارەت دائىرىسىنى كېڭەيتىش بىلەن بىللە، ياندىكى دۇكاننىمۇ ئېلىپ ئوغلىغا لەڭپۇڭخانا ئېچىپ بەردى. بۇنىڭ بىلەن ئائىلىسىدىكى ئالتە جاننىڭ ھەممىىسى دۇكانلارغا ئىشقا ئورۇنلاشتى. ئۇ مۇنداق دېدى: مۇقىم دۇكان ئاچقاندىن كېيىن تىجارىتىمىز يۈرۈشۈپ، كىرىمىمىزمۇ كۆپەيدى، ئۆيۈمنى يېڭىلاپ سېلىۋالدىم، ئىككى ئوغلۇممۇ بۇلتۇر ئىككى يۈرۈش يەر تەۋرەشكە چىداملىق يېڭى ئۆيگە كۆچۈپ كىردى.
</S>
<S ID=32268>
   ناھىيە 2011 – يىلىدىن بۇيان يۇقىرى دەرىجىلىك ئورۇنلارنىڭ قوللىشى، ئالدىن بېيىغان تىجارەتچىلەر ۋە ئاۋاتقا نىشانلىق ياردەم بېرىۋاتقان جېجياڭ ئۆلكىسى شياۋشىڭ شەھىرىنىڭ ياردىمىنى قولغا كەلتۈرۈپ، سەككىز يېزا – بازارنىڭ يېزا ئىگىلىك مەھسۇلاتلىرى سودا بازارلىرىنى ئىلمىي پىلانلاپ ۋە كېڭەيتىپ، بۇ بازارلارغا 23 مىڭ 760 كىۋادرات مېتىرلىق لاپاسلىق يايما ئورنى، 2870 كىۋادرات مېتىرلىق دۇكان سېلىش بىلەن بىرگە، بازارلارنىڭ قاتناش، توك، سۇ يوللىرىنى راۋانلاشتۇرۇپ، ھاجەتخانا ۋە ئاپتوموبىل توختىتىش مەيدانى قاتارلىق ئەسلىھەلىرىنى يۈرۈشلەشتۈرۈپ، 3500گە يېقىن كىشىنىڭ تىجارەت قىلىشىغا، 6117 كىشىنىڭ ئىشقا ئورۇنلىشىشىغا تۈرتكە بولدى.
</S>
<S ID=32269>
‏
</S>
</TEXT>
/BODY
/DOC