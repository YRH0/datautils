<DOC>
<DOCID>TIANSHAN.493550</DOCID>
<HEADER>
<CLASS>شىنجاڭ</CLASS>
<DATE>2016-01-27 12:45:17</DATE>
</HEADER>
<BODY>
<HEADLINE>
<S ID=6583>
بوغدا كۆلىدە تەنتەنە
</S>
</HEADLINE>
<TEXT>
<S ID=6584>
  نىجات ئىمىن
</S>
<S ID=6585>
   25 – يانۋار فۇكاڭ شەھىرىنىڭ بوغدا يولى ئاھالىلەر كومىتېتىنىڭ كادىرى رىسالەت ئىمىن قىزى بىلەن بوغدا كۆلى خەلقئارالىق چاڭغا تېيىلىش مەيدانىدا خاتىرە سۈرەتكە چۈشتى.
</S>
<S ID=6586>
ئۇ مۇسابىقە ئاخىرلىشىپ، ئۈرۈمچى كوماندىسىنىڭ 257 نومۇرلۇق نەتىجە بىلەن كۈمۈش مېدالغا ئېرىشكەنلىك خەۋىرىنى ئاڭلاپ، تەنھەرىكەتچىلەرنىڭ نەتىجىسىگە ئاپىرىن ئوقۇدى.
</S>
<S ID=6587>
   مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى باشلانغاندىن بۇيان، بوغدا كۆلى خەلقئارالىق چاڭغا تېيىلىش مەيدانى مەملىكىتىمىزنىڭ ھەر قايسى جايلىرىدىن كەلگەن تەنھەرىكەتچى، تىرېنېر، رېپېر ۋە تاماشىبىنلارنىڭ شادلىق باغچىسىغا ئايلاندى.
</S>
<S ID=6588>
مۇسابىقە مەيدانىدىن ئۈزۈلمەي كېلىۋاتقان خۇش خەۋەرلەر تاماشىبىنلارنى ھاياجانغا سالدى.
</S>
<S ID=6589>
جاي – جايلاردىن كەلگەن تاماشىبىنلار گۈزەل تەبىئەتنىڭ قىشلىق مەنزىرىسىدىن زوقلانغاچ، يۇقىرى سەۋىيەلىك مۇسابىقىلەردىن ھۇزۇر ئېلىپ، ئۇنتۇلماس خاتىرە ئۈچۈن بەس – بەستە سۈرەتكە چۈشتى.
</S>
<S ID=6590>
   رىسالەت خانىم ئۆزىنىڭ تەسىراتى ھەققىدە توختىلىپ مۇنداق دېدى: مەملىكەتلىك 13 – نۆۋەتلىك قىشلىق تەنھەرىكەت مۇسابىقىسىنىڭ يۇرتىمىزدا ئۆتكۈزۈلگەنلىكىدىن ئىنتايىن خۇشال بولدۇم.
</S>
<S ID=6591>
ئىلگىرى بوغدا كۆلى مەنزىرە رايونىغا كۆپ قېتىم كەلگەن بولساممۇ، بۈگۈنكىدەك قايناق مەنزىرىنى كۆرمىگەنىدىم.
</S>
<S ID=6592>
بۇنداق چوڭ تىپتىكى يۇقىرى سەۋىيەلىك مۇسابىقىلەرنىڭ يۇرتىمىزدا ئۆتكۈزۈلۈشى بىز ئۈچۈن زور شەرەپ.
</S>
<S ID=6593>
   23 – يانۋاردىكىU شەكىللىك مەيداندا چاڭغا تېيىلىپ ماھارەت كۆرسىتىش مۇسابىقىسىنىڭ ئەرلەر گۇرۇپپىسى بويىچە يەككە چاڭغىدا تېيىلىش تۈرىدە، شىنجاڭلىق تەنھەرىكەتچى دارمىن بايسىن قىيىنلىق دەرىجىسى يۇقىرى بىر ھەرىكەتنى ئىشلىگەندە، ئېھتىياتسىزلىقتىن يىقىلىپ چۈشۈپ، ئوقۇرەك سۆڭىكى يارىلاندى.
</S>
<S ID=6594>
چېمپىيون بولۇش ئېھتىماللىقى يۇقىرى دەپ قارالغان دارمىننىڭ يارىلىنىشى بۇ مۇسابىقىگە كۆڭۈل بۆلۈۋاتقان كىشىلەرنىڭ كۆڭلىنى غەش قىلدى.
</S>
<S ID=6595>
لېكىن، ئىككى كۈندىن كېيىن ئۆتكۈزۈلگەن U شەكىللىك مەيداندا چاڭغا تېيىلىپ ماھارەت كۆرسىتىش مۇسابىقىسىنىڭ ئەرلەر كوللېكتىپ مۇسابىقىسىدە دارمىن غەيرەت بىلەن مۇسابىقە مەيدانىغا قايتىپ كەلدى.
</S>
<S ID=6596>
ئۇ تەمكىنلىك بىلەن قىيىنلىق دەرىجىسى يۇقىرى ھەرىكەتلەرنى چىرايلىق تاماملاپ، يۇقىرى نومۇرغا ئېرىشتى.
</S>
<S ID=6597>
دارمىن ئىككى قولىنى ئېگىز كۆتۈرۈپ، تاماشىبىنلارغا ئېھتىرام بىلدۈرگەندە، مەيداندىكى نەچچە يۈز كىشى قىيقاس – چۇقان سېلىپ تەنتەنە قىلىشتى.
</S>
<S ID=6598>
   نەچچە كۈندىن بۇيان، بوغدا كۆلى مۇسابىقە رايونىدا تەنھەرىكەتچى، تىرېنېر، رېپېر ۋە تاماشىبىنلاردىن باشقا، يىراق – يېقىندىن كەلگەن فوتو سۈرەت ھەۋەسكارلىرىنىڭمۇ ئايىغى ئۈزۈلمىدى.
</S>
<S ID=6599>
بېيجىڭدىن كەلگەن ساياھەتچى جەي شۈسېن ۋە ئۇنىڭ ئائىلىسىدىكىلەر شىنجاڭنىڭ قىشلىق مەنزىرىسىدىن زوقلىنىپ، گۈزەل مەنزىرىلەرنى سۈرەتكە تارتتى.
</S>
<S ID=6600>
جەي ئەپەندىم ماڭا بۇ قېتىمقى شىنجاڭ سەپىرى ھەققىدە مۇنداق دېدى: بىز بىر ئائىلە كىشىلىرى يانۋارنىڭ بېشىدا ئائىلە ئاپتوموبىلى بىلەن بېيجىڭدىن يولغا چىققانىدۇق.
</S>
<S ID=6601>
يول بويى ئىچكى موڭغۇل، نىڭشيا، گەنسۇ، چىڭخەي قاتارلىق جايلارنى ساياھەت قىلىپ، ئاخىرىدا شىنجاڭغا كەلدۇق.
</S>
<S ID=6602>
شىنجاڭنىڭ قىشلىق مەنزىرىسى ھەقىقەتەنمۇ كىشىنى مەپتۇن قىلغۇدەك دەرىجىدە گۈزەل ئىكەن.
</S>
<S ID=6603>
تۇرپاندىكى تارىخىي مەدەنىيەت ئىزنالىرى، ئۈرۈمچىدىكى تەڭرىتاغ چوڭ جىلغىسى ۋە سانجىدىكى بوغدا كۆلى قاتارلىق جايلاردا نۇرغۇن قىممەتلىك سۈرەتلەرنى تارتتىم.
</S>
<S ID=6604>
شىنجاڭ خەلقىنىڭ مېھماندوست، قىزغىنلىقى بىز بىر ئائىلە كىشىلىرىدە چوڭقۇر تەسىر قالدۇردى.
</S>
<S ID=6605>
   قارلىق دالا، كۆپكۆك ئاسمان، ھەيۋەتلىك بوغدا چوققىسى، مۇسابىقە مەيدانىدىن ئۈزۈلمەي كېلىۋاتقان خۇش خەۋەرلەر، تاماشىبىنلارنىڭ تەنھەرىكەتچىلەرگە مەدەت بېرىپ سالغان قىيقاس – چۇقانلىرى، پىدائىيلارنىڭ مۇسابىقە ئۈچۈن بەجانىدىل ئىشلەۋاتقان خالىس خىزمەتلىرى، مۇخبىرلارنىڭ ئالدىراش يۈرۈپ زىيارەت قىلىشلىرى...
</S>
<S ID=6606>
مانا بۇ، يانۋار ئېيىدىكى قىشلىق تەنھەرىكەت مۇسابىقىسىنىڭ تەنتەنىسىگە چۆمگەن بوغدا كۆلى مۇسابىقە رايونىنىڭ جانلىق كارتىنىسى، مەملىكەتلىك 13 – نۆۋەتلىك قىشلىق تەنھەرىكەت مۇسابىقىسى ئۈچۈن ئەجىر – مېھنەت سىڭدۈرگەن ۋە ئۇنىڭدىن بەھرىلەنگەن بارلىق كىشىلەرنىڭ قەلب تۆرىدىكى مەڭگۈلۈك يالداما.
</S>
<S ID=6607>
‏
</S>
</TEXT>
/BODY
/DOC