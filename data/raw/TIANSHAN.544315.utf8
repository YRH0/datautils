<DOC>
<DOCID>TIANSHAN.544315</DOCID>
<HEADER>
<CLASS>ۋىلايەت – ئوبلاست خەۋەرلىرى</CLASS>
<DATE>2016-08-26 10:56:50</DATE>
</HEADER>
<BODY>
<HEADLINE>
<S ID=43320>
ھۈنەرۋەندە ھەرىكەت، قازانچىدا بەرىكەت
</S>
</HEADLINE>
<TEXT>
<S ID=43321>
ھۈسەنجان نۇرامبەگ
</S>
<S ID=43322>
   غۇلجا شەھىرىنىڭ قازانچى مىللىي قول ھۈنەرۋەنچىلىك بازىسى يېقىنقى يىللاردىن بۇيان قول ھۈنەر بۇيۇملىرى، ساياھەت خاتىرە بۇيۇملىرى، مىللىي كىيىم – كېچەك ۋە زىبۇ – زىننەت بۇيۇملىرىنى ئىشلەپچىقىرىشنى نۇقتىلىق تەرەققىي قىلدۇرۇپ، ھەر مىللەت ئاممىنىڭ ئەنئەنىۋى كەسىپلەرنى تەرەققىي قىلدۇرۇشى ۋە ئىشقا ئورۇنلىشىشىغا تۈرتكە بولدى.
</S>
<S ID=43323>
بۇ بازا ھازىر ئىلىدىكى قول ھۈنەرۋەنچىلىك بۇيۇملىرىنى ياسايدىغان، پىششىقلايدىغان، ساتىدىغان ۋە تەتقىق قىلىپ ئاچىدىغان مۇھىم بازىغا ئايلاندى.
</S>
<S ID=43324>
   ئۇقۇشىمچە، قازانچى مىللىي قول ھۈنەرۋەنچىلىك بازىسىغا ساياھەت خاتىرە بۇيۇملىرى، قول ھۈنەر بۇيۇملىرى، مىللىيچە كىيىم – كېچەك، كەشتە بۇيۇملىرى، قاتماقۇم رەسىملىرى، مىللىي چالغۇ قاتارلىقلارنى ئىشلەپچىقىرىدىغان 70تىن ئارتۇق مىللىي قول ھۈنەرۋەنچىلىك كارخانىسى ماكانلاشقان بولۇپ، بۇنىڭ ئىچىدىكى ‹‹سەلتەنەت›› كىيىم – كېچەك لايىھەلەش، تىكىش، تەربىيەلەش مەكتىپى ئەتلەستىن كىيىم لايىھەلەش ۋە تىكىشتە ئۈزلۈكسىز يېڭىلىق يارىتىپ، ئەتلەسنىڭ ئۆزگىچە سېھرىي كۈچىنى نامايان قىپتۇ.
</S>
<S ID=43325>
   ‹‹سەلتەنەت›› كىيىم – كېچەك لايىھەلەش، تىكىش، تەربىيەلەش مەكتىپىدە ئىشلەپچىقىرىش ۋە سېتىش بىر گەۋدىلەشتۈرۈلگەن بولۇپ، كارخانا مەسئۇلى، لايىھەلەش ئۇستىسى سېيىتجان ئابدۇشۈكۈرنىڭ تونۇشتۇرۇشىچە، ئۇلار ئىشلىتىۋاتقان ئەتلەسلەر خوتەن شەھىرى، لوپ ناھىيەسىنىڭ جىيا يېزىسىدىن كىرگۈزۈلىدىكەن.
</S>
<S ID=43326>
سېيىتجان ئابدۇشۈكۈر مۇنداق دېدى: بىز تىككەن كىيىملەرنىڭ ماتېرىيالى ھەم تىكىلىشىگە ئەھمىيەت بېرىمىز.
</S>
<S ID=43327>
شۇنداق بولغاچقا، ساياھەتچىلىك جانلانغان مەزگىللەردە بولسۇن ياكى باشقا ۋاقىتلاردا بولسۇن، دۇكىنىمىزدىن خېرىدار ئۈزۈلمەيدۇ.
</S>
<S ID=43328>
   كارخانىنىڭ كۆرگەزمە زالىغا بۇ كارخانىدا لايىھەلىنىپ تىكىلگەن مودا ئەتلەس كىيىملەر قويۇلغان بولۇپ، كىشىنىڭ كۆزىنى چاقاتتى.
</S>
<S ID=43329>
سېيىتجان ئابدۇشۈكۈر مۇنداق دېدى: ئىستېمال سەۋىيەسىنىڭ ئۆسۈشىگە ئەگىشىپ، كىيىم – كېچەك بازىرىدىكى رىقابەت كەسكىنلىشىۋاتىدۇ.
</S>
<S ID=43330>
خېرىدارلارنىڭ كۈتكەن يېرىدىن چىقىش ئۈچۈن، بۇ جەھەتتە تېخىمۇ يېڭى لايىھەلەش تېخنىكىلىرىنى ئۆگىنىپ، ئەتلەسنى ئىچكىرى ئۆلكە، شەھەرلەرگە، شۇنىڭدەك چەت ئەل بازارلىرىغا يۈزلەندۈرۈش ئۈچۈن تىرىشىمىز.
</S>
<S ID=43331>
   ‹‹شۆھرەت›› چالغۇ ياساش، رېمونت قىلىش دۇكىنىنىڭ خوجايىنى شۆھرەت ئابدۇرېشىت ئون يېشىدىن باشلاپلا ئاتىسىدىن چالغۇ ياساشنى ئۆگەنگەن بولۇپ، ئۇ ھازىر 20 نەچچە خىل چالغۇنى ياسىيالايدۇ.
</S>
<S ID=43332>
ئۇ مۇنداق دېدى: قول ھۈنەرۋەنچىلىك بازىسى ماڭا ئارتۇقچىلىقىمنى جارى قىلدۇرىدىغان شارائىت يارىتىپ بەردى، شۇڭا چالغۇ ياسىغاندىن باشقا شەنبە، يەكشەنبە كۈنلىرى چالغۇ كۆرگەزمە زالىدا بالىلارغا مىللىي چالغۇ چېلىشنى ئۆگىتىۋاتىمەن.
</S>
<S ID=43333>
مىللىي مەدەنىيىتىمىزگە ۋارىسلىق قىلىدىغان ئىزباسارلارنى كۆپرەك تەربىيەلەشنى ئارزۇ قىلىمەن.
</S>
<S ID=43334>
   بۇ بازىنىڭ خىزمەتچىسى ماھىر يادىكار مۇنداق دېدى: شىنجاڭنىڭ يەرلىك مىللىي قول ھۈنەر بۇيۇملىرى ۋە خاس مەھسۇلاتلىرى ئاپتونوم رايونىمىزنىڭ ئوبرازىغا ۋەكىللىك قىلىدۇ.
</S>
<S ID=43335>
قازانچى مىللىي قول ھۈنەرۋەنچىلىك بازىسى 2012 – يىلى 6 – ئايدا ئىشقا كىرىشتۈرۈلگەندىن بۇيان، ئىلى ۋادىسىدىكى يەرلىك مىللىي قول ھۈنەر بۇيۇملىرىنى ئىشلەپچىقىرىدىغان، ساتىدىغان، تەرەققىي قىلدۇرىدىغان بازىغا ئايلاندى.
</S>
<S ID=43336>
ھازىر بۇ بازىغا نەپىس قاتماقۇم رەسىملىرى، ئۈستىقۇددۇس مەھسۇلاتلىرى، ‹‹ئاينۇرى›› ئۇسسۇل كىيىملىرى، قۇۋۋەت نانلىرى قاتارلىقلارنى ئىشلەپچىقىرىدىغان ھەم ساتىدىغان 78 كارخانا ماكانلاشتى، ھازىر بۇ كارخانىلار ئىشلەپچىقارغان، ئىلىنىڭ ئەنئەنىۋى مەدەنىيىتى ۋە ھۈنەر – سەنئىتىنى نامايان قىلىدىغان مەھسۇلاتلار ساياھەتچىلەر ئەڭ ياقتۇرۇپ سېتىۋالىدىغان مەھسۇلاتلاردىن بولۇپ قالدى.
</S>
</TEXT>
/BODY
/DOC